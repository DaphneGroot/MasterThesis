	Rebellen Sudan zetten opmars in oosten voort
	Reuter
ASMARA/CAIRO
Sudanese rebellen hebben maandag opnieuw drie belangrijke garnizoensplaatsen veroverd. Het gaat om Al-Kali, Daimonsour en Shali al-Fil, alle in de oostelijke Blauwe Nijl regio. Een woordvoerder van de rebellen zei dinsdag dat de militaire operatie werd uitgevoerd door de overkoepelende Nationale Democratische Alliantie, waartoe zich ook het zuidelijke Sudanese Volksbevrijdingsleger heeft aangesloten.
Zondag veroverden de rebellen bij hun eerste gezamelijke operatie al drie steden en een aantal garnizoensplaatsen in dezelfde provincie. Sudan geeft Ethiopië de schuld van de aanvallen en heeft de VN-Veiligheidsraad om een speciale zitting gevraagd 'om maatregelen te nemen tegen de Ethiopische agressie'.
De Sudanese bevolking wordt door de staatsradio en -televisie met patriottische liederen en gedichten op een oorlog voorbereid. President Omar Hassan al-Bashir deed maandag een oproep voor 'algemene mobilisatie'. De paramilitaire Volksverdedigingsmacht zou zich gereed maken om de steden Kurmuk en Qeissan op de rebellen te heroveren.
Dat de islamitisch fundamentalistische regering van Sudan bezorgd is over de escalatie van het conflict, bleek toen al-Bashir een bezoek aan Kenya afzegde, dat voor dinsdag gepland stond. Volgens diplomaten had de Sudanese president zijn Kenyaanse collega Daniel arap Moi willen vragen te bemiddelen bij het conflict tussen Sudan en de buurlanden Ethiopië en Eritrea, die het verzet in Sudan steunen.


