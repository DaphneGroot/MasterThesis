	Tweede Kamer eist uitleg over computerkraak
	Van onze verslaggevers
AMSTERDAM/DEN HAAG
 De Tweede Kamer wil dat minister Sorgdrager van Justitie nog deze week verantwoording aflegt over de gebrekkige veiligheidsmaatregelen bij het Landelijk Rechercheteam (LRT). Het kantoor in Zeist van de politie-eenheid bleek in december gemakkelijk toegankelijk voor gelegenheidsinbrekers. Twee gestolen schootcomputers bleken eenvoudig te kraken.

Het VVD-Kamerlid Korthals noemde gisteren de beveiliging van het LRT 'beneden ieder peil'. Rabbae van GroenLinks sprak van 'grove nalatigheid'. Hij stelde dat 'supermarkten tegenwoordig beter te beveiligen zijn dan gebouwen van politie en justitie.' Het CDA wacht nog op antwoord van de minister op vragen die de fractie in december stelde over de inbraak bij de LRT, de in financiÃ«le recherche gespecialiseerde eenheid van het Korps Landelijke Politiediensten (KLPD). Sorgdrager is beheerder van dit korps.
De kamerleden Korthals en Rabbae kwamen tot hun opmerkingen naar aanleiding van een uitzending maandagavond van het RTL4-programma 'Peter R. de Vries - Misdaadverslaggever'. De redactie had de hand gelegd op vijf diskettes met politie-informatie uit de gestolen computers. De vertrouwelijke gegevens waren eenvoudig toegankelijk voor de journalisten. De handleiding en de toegangscodes zaten in de hoes van een van de laptops.
In het programma werden flarden van aantekeningen van LRT-rechercheurs geopenbaard. Zij deden verslag van gesprekken met informanten om kennis te nemen van criminele activiteiten in de 'bovenwereld' van advocaten, notarissen, bankiers en handelaren in onroerend goed. De informanten worden met naam genoemd. De uitzending leidde tot verscheidene schadeclaims van personen en instanties die met naam werden genoemd.
Tot de 'zachte' informatie behoorde onder meer een verhaal dat een advocaat zou zijn betrokken bij bedreigingen richting justitie uit de groep rond drugsbaas Johan V. alias de Hakkelaar. De politie zou hebben overwogen een infiltrant te laten solliciteren bij een ander verdacht advocatenkantoor. Een verslaggever van De Telegraaf zou zijn gevolgd bij een reportage over een verdwenen kunstcollectie. Hoofdcommissaris Nordholt zou ongewenste contacten onderhouden met een criminele vastgoedhandelaar. Ook zouden geheime onderzoeken door het LRT zijn gedaan, die niet in processen-verbaal werden vermeld.
Omdat slechts flarden van informatie werden getoond, wil kamerlid De Graaf van D66 geen conclusies trekken over eventueel verborgen onderzoek door het LRT. De Graaf: 'Hebben de wilde ideetjes die kennelijk binnen de LRT aan de orde zijn gesteld de steun en instemming van het Openbaar Ministerie? En in hoeverre oefent het Openbaar Ministerie toezicht op het denken en doen van de rechercheurs van de LRT?' Met het PvdA-kamerlid Kalsbeek wil hij hierover opheldering van minister Sorgdrager.
Een woordvoerder van het bestolen Landelijk Rechercheteam spreekt van 'tendentieuze journalistiek. De status van de informatie is laag en dat wist de betreffende journalist.' Op de inhoud van het programma wil de voorlichter geen commentaar geven. De Amsterdamse politie wees de beschuldigingen aan het adres van Nordholt van de hand.
De FNV gaat een schadeclaim van meer dan een ton indienen bij het programma van De Vries. FNV-bestuurder J. Verroen zou criminele banden onderhouden met een ondernemer in de Rotterdamse haven. Volgens hem is sprake van een persoonlijke wraakactie en een oude roddel zonder enige grond.
Onroerendgoedmagnaat E. Maas eist schadevergoeding en rectificatie van De Vries. Ook wil hij Sorgdrager aansprakelijk stellen voor eventuele schade. In de LRT-stukken zou zijn aanbevolen onderzoek in te stellen naar illegale activiteiten van Maas, onder meer in de paardensport.
Programmamaker De Vries toonde zich gisteren niet bezorgd: 'Waarop zouden die claims gebaseerd moeten zijn? Het is de staat die met haar beveiliging wanprestatie leverde.'

