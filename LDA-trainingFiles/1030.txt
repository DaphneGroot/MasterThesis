	Al Hayat zwicht niet voor intimidatie: 'Naar een krant zonder impact sturen ze geen bombrieven'
	Van onze correspondent
Bert Wagendorp

LONDEN
Khayrallah Khayrallah, directeur-hoofdredacteur van de in Londen gevestigde Arabische krant Al Hayat, is niet in het minst aangeslagen of geïntimideerd. Integendeel, de bombrief die afgelopen maandag ontplofte in het gebouw van de krant aan de Londense Hammersmith Road, was voor Khayrallah het bewijs dat het goed zit met zijn krant. 'Naar een krant zonder impact sturen ze geen bombrieven.'
De explosieve brief in Londen is onderdeel van een uitgebreid bombrieven-offensief tegen Al Hayat. De afgelopen twee weken werden veertien van dergelijke brieven, allemaal in een witte envelop en met Semtex als explosieve stof, naar verschillende adressen van de krant gezonden. Het bureau in Washington ontving er vier, de correspondent in Riyad kreeg er eentje, de post New York twee en het ontplofte exemplaar - er vielen twee gewonden - in Londen was er één in een serie van vier.
Maar bij Al Hayat schrikken ze niet zo snel. Daarvoor heeft de krant in het verleden al te veel te maken gehad met intimidatie, geweld en heel wat zwaardere bommen dan die in de brieven. Al Hayat geldt als de meest invloedrijke, de meest betrouwbare en de meest gerespecteerde krant in de Arabische wereld. 'Wij zijn een gematigde, liberale krant', zegt Khayrallah, 'zonder uitgesproken politieke opvattingen. Ik bedoel: de krant heeft geen politieke opvattingen, maar onze redacteuren en journalisten natuurlijk wel.'
Dat is mild uitgedrukt. Al Hayat wordt ook wel 'De Ark van Noach van de Arabische wereld' genoemd. Niet alleen op de opiniepagina's variëren de opvattingen van diep-fundamentalistisch tot heftig anti-religieus liberaal. Ook de redactie zelf - de meeste journalisten zijn Libanees - herbergt zo ongeveer alle denkbare gradaties van politieke stellingname. 'We hebben hier ongeveer honderd journalisten', zegt Khayrallah, 'en dat is inderdaad een kleurrijk gezelschap.'
Sommigen redacteuren zien bijvoorbeeld de Oslo-akkoorden tussen Israël en de Palestijnen - de krant had de scoop van die geheime besprekingen - als een schandalige samenzwering om de Palestijnen te liquideren en laten dat de lezer ook weten. Khayrallah is een van de weinige journalisten ter wereld die over een hotline met Yasser Arafat beschikt. Hij ziet vrede tussen Palestijnen en Israël als enige alternatief, 'en dat schrijf ik dus ook regelmatig op.'
Al Hayat - 'Het Leven' - werd in 1946 in Beiroet opgericht door de Libanese shi'itische moslim Kamel Mrowa. Van meet af aan nam de krant een onafhankelijke, kritische positie in. Dat kwam Mrowa, die zoveel van zijn krant hield dat hij er in 1950 zelfs zijn dochter naar vernoemde, in 1966 duur te staan.
Terwijl hij op een avond de drukproeven van zijn krant doornam, werd hij doodgeschoten. Door wie is nooit komen vast te staan, maar vermoedelijk was de scherpe kritiek die Al Hayat had geleverd op de Arabische nationalistische beweging reden voor de moord.
Tijdens de Libanese burgeroorlog waren de kantoren van Al Hayat met de regelmaat van de klok doelwit van bomaanslagen. Dertien keer ontplofte er een bom, tot de krant zich in 1976 gedwongen zag te sluiten. 'We zaten in het centrum van Beiroet', zegt Khayrallah, 'en op het laatst was er zoveel kapot dat we ons eigen gebouw niet meer inkonden. Bovendien was onze drukkerij ook opgeblazen, wat het uitbrengen van een krant er niet eenvoudiger op maakt, zoals u begrijpt.'
Twaalf jaar duurde het zwijgen van Al Hayat. In 1988 volgde de wedergeboorte. Zoals meer Arabische periodieken vestigde Al Hayat zich in Londen, onder de nieuwe eigenaar, de Saudische prins Khalid ibn Sultan, zoon van een voormalig minister van Defensie en een van de vele neven van Koning Fahd.
Khayrallah: 'We kozen voor Londen omdat dat onze vrijheid van nieuwsgaring en publicatie vergrootte.' De hoofdredacteur moet lachen om de vraag of die vrijheid absoluut is. 'Wij zijn eigendom van een Saudische prins. De vrijheid is groot, maar kent toch haar grenzen.' De benadering van het Saudische koningshuis is hooguit mild-kritisch. Al Hayat werd niettemin in Saudi-Arabië al verschillende keren getroffen door een publicatieverbod en censuur. Ten aanzien van andere Arabische problemen is de toon scherp, zeker binnen de doorgaans tamelijk volgzame Arabische perscultuur.
De oplage is met een gemiddelde van 130 duizend exemplaren, gedrukt in Londen, New York, Frankfurt, Bahrein en Caïro, niet bijzonder hoog. Khayrallah, hoffelijk: 'Vindt u ons klein? We zijn helemaal niet klein! Voor een pan-Arabische krant zijn we zelfs heel groot. Maar u hebt natuurlijk de vrijheid om ons klein te vinden.'
De kwaliteit van de medewerkers én het feit dat de krant wordt gelezen in zeer invloedrijke kringen, zorgt er in elk geval voor dat Al Hayats invloed veel groter is dan de oplage doet vermoeden.
En het leidt er eveneens toe dat de krant machtige vijanden heeft, van wie er dus kennelijk één dermate kwaad is geworden dat tot wraak per post werd besloten. Maar juist de veelheid aan verschillende opinies die in Al Hayat wordt geventileerd, zorgt ervoor dat volstrekt onduidelijk is waar de afzender moet worden gezocht. Khayrallah: 'Het enige dat we weten is dat volgens het poststempel alle brieven in Alexandrië op de bus zijn gedaan.'
Egyptische fundamentalisten waren de afgelopen maanden onderwerp van kritische commentaren in de krant. Ze zijn daarom de eerste verdachten. Maar het zou ook kunnen dat de verantwoordelijken in Irak moeten worden gezocht, het land waarover Al Hayat al voor de Golfoorlog als eerste onthulde dat het over grote arsenalen raketten en chemische wapens beschikte. Potentiële afzenders zouden zich ook in Saudi-Arabië kunnen bevinden, onder de fundamentalisten die zich verzetten tegen de koninklijke familie.
Khayrallah lijkt zich het hoofd niet te breken over die vraag. 'Ach nee. We laten ons er niet door beïnvloeden. Al bidden we natuurlijk wel dat het zal ophouden met die brieven. Maar voor de rest gaan we gewoon door met ons werk.'

