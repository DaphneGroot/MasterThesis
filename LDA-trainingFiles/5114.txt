	Van Scheppingen door Medvedev weggeblazen
 Op de winderige baan één van Flinders Park werd Dennis van Scheppingen op de vijfde dag van de open Australische tenniskampioenschappen weggeblazen door een speler aan wiens talent de laatste jaren hevig is getwijfeld, Andrej Medvedev. Maar de Oekraïner heeft wraak gezworen en de wijze waarop hij Van Scheppingen in de derde ronde tegemoet trad, was ronduit indrukwekkend.

Drie games (6-1, 6-1, 6-1) slechts won de enige Nederlander die nog in het enkelspel was vertegenwoordigd en er zat weinig anders op dan in ondubbelzinnige bewoordingen zijn nederlaag te erkennen. 'Hij zette me direct onder druk', aldus Van Scheppingen. 'En dat hield hij drie sets lang vol.'
Maar hij vertelde ook, enigszins cryptisch, dat 'de achterstand op de top lang niet zo groot is als de uitslag doet vermoeden'. Daar dachten de zesduizend toeschouwers langs baan één, bijgenaamd de windtunnel, toch anders over. Medvedev greep het initiatief en gaf dat nimmer uit handen.
Op alle onderdelen van het spel troefde hij Van Scheppingen (21) af en met venijnige backhands passeerde hij de Nederlander voortdurend.
In de slagenwisselingen was het steeds Van Scheppingen die de eerste fout maakte, tactisch maakte hij de verkeerde keuzes en zelfs met zijn opslag slaagde hij er niet in Medvedev onder druk te zetten.
Lang stond hij echter om begrijpelijke redenen niet bij de nederlaag stil. Van Scheppingen bleef van de Nederlandse delegatie in Melbourne in het enkelspel het langst van de partij. 'Vooraf had ik iedereen die dat had verteld, uitgelachen. Het kan raar lopen.'
Zoals gewenst zette hij voor de eerste maal voet in de Top-100 (98ste, een stijging van dertien plaatsen) en voor zijn overwinningen op Black en Ran ontving hij 35 duizend dollar. De missie, zijn eerste in Australië, was in alle opzichten geslaagd.
Zijn slotpartij bezorgde hem geen gevoelens van schaamte: 'Medvedev is een absolute topper. Een Top-10-speler. Hij wees mij er nogmaals op dat ik nog veel moet leren. Mijn opslag moet constanter worden, ik moet meer variatie brengen in mijn slagen en ik moet nog leren wedstrijden naar mijn hand te zetten.'
Onder de indruk van de entourage op het showcourt was hij niet. Wel ondervond hij veel last van de wind. 'Die was totaal anders dan op de andere banen. Hij wervelde en kwam constant uit een andere hoek. Ik had op die baan moeten inspelen. Nóg een les die ik geleerd heb. Ik wist niet dat die baan de windtunnel werd genoemd. Medvedev wel.'
De Oekraïner, een jaar ouder dan Van Scheppingen, keek met veel voldoening terug op het optreden dat slechts zeventig minuten van zijn tijd in beslag nam. De basis was volgens hem woensdag al gelegd toen hij Stich versloeg na een spannend gevecht. 'Ik voelde me na die partij beter dan in twee jaar het geval was geweest. Eindelijk slaagde ik er weer in een wedstrijd te winnen, waarin we aan elkaar gewaagd waren.'
De ster van Medvedev steeg snel, dankzij onder meer acht ATP-overwinningen, tot de vierde plaats van de wereldranglijst in 1994, maar het verval sloeg hard toe.
Momenteel is hij als 36ste geklasseerd en sinds 1994 won hij nog slechts twee toernooien. Door een schouderblesssure kwam hij de laatste maanden van 1996 niet in actie.
Medvedev is niet bereid tot het uiterste te gaan, was de veelgehoorde verklaring voor de terugval, en zijn levensstijl zou te uitbundig zijn voor een topsporter. Privé ging het hem evenmin voor de wind. Zijn relatie met de Duitse tennisster Anke Huber liep stuk en de wisselwerking met zijn coach en vriend, Aleksandr Dolgopolov, liet veel te wensen over.
Zijn nieuwe coach is een gereputeerde, de Australiër Bob Brett die eerder Becker en Ivanisevic begeleidde.
'We hebben dezelfde doelstellingen. Ik wil niet worden zoals Becker of Ivanisevic en dat weet hij. Ik wil beter worden dan zij. Aan mijn spel kan nog veel worden verbeterd, heel veel zelfs. Brett is zeer geschikt om me daarbij te helpen.'
Hij lijkt zijn mentaliteit te hebben verbeterd; bloed wil hij zien aan de overzijde van het net, vertelde hij in Melbourne en hij zal niet rusten voordat hij opnieuw deel uitmaakt van de Top-10.
'Ik ben bereid meer werk te verzetten. Ik let meer op wat ik eet en neem de voorbereiding op een wedstrijd serieuzer.'
De eerste tekenen van herstel toonde Medvedev vóór de Australian Open, tijdens een invitatietoernooi waar hij door een afzegging van Stoltenberg onverwacht voor werd uitgenodigd. 'Dat was een geschenk van God. Vanuit de hemel kreeg ik hulp. Plotseling kon ik me onder ideale omstandigheden voorbereiden. Het was precies wat ik nodig had.'
Zijn luid bejubelde generatiegenoot Tim Henman slaagde er niet in zich te plaatsen bij de laatste zestien spelers in Melbourne. De Brit stuitte op een bijna perfect spelende Michael Chang en verloor in drie sets: 6-1, 7-6, 6-3.
Zijn zenuwen speelden Henman (23) parten in de schijnwerpers van het stadion en Chang, in Melbourne achter Sampras als tweede geplaatst, profiteerde bekwaam en zonder mededogen.

