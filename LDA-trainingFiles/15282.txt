PostNL.
PostNL is een Nederlands postbedrijf met dochterbedrijven in Duitsland, het Verenigd Koninkrijk, Luxemburg en Italië. De aandelen van PostNL N.V. zijn sinds mei 2011 beursgenoteerd, na opsplitsing van TNT N.V. in de aparte beursgenoteerde bedrijven PostNL N.V. en TNT Express N.V. Het bedrijf is de afgelopen jaren frequent van naam veranderd. Het is een erfgenaam van het Staatsbedrijf der PTT.
PostNL is door de Nederlandse rijksoverheid aangewezen als bedrijf dat is belast met het uitvoeren van de universele postdienst (UPD). PostNL dient van dinsdag tot en met zaterdag post te bezorgen en minimaal 95% van de aangeboden post de volgende bezorgdag te bezorgen. Verder moet PostNL minimaal 2000 dienstverleningspunten hebben en moet er binnen een straal van 1000 meter een brievenbus zijn in woonkernen met meer dan 5000 inwoners. Internationaal is PostNL actief in, met name, Duitsland en Italië. In het buitenland wordt bijna een-derde van de omzet gerealiseerd.
In 2015 werkten er bij PostNL 50.000 mensen, waarvan een groot deel in parttime dienst waardoor in fte's de werkgelegenheid uitkwam op zo'n 25.000. Zo'n 80% van het personeel bezorgt Nederlandse brievenpost. Het aantal postbodes, die voornamelijk de voorbereiding van de postwijken doen, is drastisch afgenomen.
Sinds eind mei 2011 heet het bedrijf PostNL, met een geheel nieuwe huisstijl. Dit is de vierde naam en huisstijl die het bedrijf draagt in minder dan 10 jaar tijd: Tot 2002 droeg het bedrijf de naam PTT Post, tussen 2002 en 2005 de naam TPG Post en tussen 2006 en 2011 de naam TNT Post.
Begin november 2016 deed het Belgische postbedijf bpost een bod op alle aandelen PostNL. Dit bod werd afgewezen. Er volgden nog een aantal pogingen die allen door PostNL werden afgewezen.
Geschiedenis.
Brievenbussen op verschillende hoogte met PostNL logo
In 2002 kwam het bedrijf TPG Post voort uit PTT Post. In 2005 had het bedrijf een omzet van 4 miljard euro en verwerkte 8,7 miljard poststukken, waarvan 3,7 miljard in Nederland.
Op 16 oktober 2006 werd TPG Post hernoemd tot TNT Post. TNT Post was een onderdeel van de beursgenoteerde onderneming TNT NV. Vanwege de naamsverandering van TPG Post naar TNT Post werden er tot december 2008 wekelijks in Nederland 100 oranje brievenbussen geplaatst.
Op 25 mei 2011 splitste TNT NV zich op in de koeriersdienst TNT Express N.V. en het postbedrijf PostNL. Deze splitsing was met terugwerkende kracht vanaf 1 januari 2011 effectief. Belangrijkste argument voor de splitsing was het verschil in bedrijfsactiviteiten. De postdivisie kampt met een krimpende Nederlandse markt waar steeds minder post wordt verstuurd door de opkomst van e-mail en door liberalisering van de postmarkt. Bij TNT Express ligt de nadruk op groei van de netwerken in Europa en in opkomende landen. Bij de splitsing kreeg PostNL bijna een derde van de aandelen van TNT Express mee. In december 2013 verkocht PostNL bijna 82 miljoen aandelen TNT Express voor in totaal € 507 miljoen. De opbrengst werd gebruikt om de schuld van het bedrijf af te lossen. Na de verkoop had PostNL nog een belang van 14,8% in TNT Express. PostNL heeft medio 2015 alle aandelen in TNT Express aangeboden nadat FedEx een bod op het pakketbedrijf bekend had gemaakt.
Activiteiten.
PostNL is door de rijksoverheid aangewezen als bedrijf dat is belast met het uitvoeren van de universele postdienst (UPD). Dat houdt onder andere in dat het bedrijf zes dagen per week post dient te bezorgen en brievenbussen dient te legen en minimaal 95% van de aangeboden post de volgende bezorgdag dient te bezorgen. Verder moet PostNL minimaal 2000 dienstverleningspunten hebben en moet er binnen een straal van 500 meter een brievenbus zijn in woonkernen met meer dan 5000 inwoners. PostNL heeft 2.400 postkantoren en er zijn 225 businesspoints.
Minister Henk Kamp van Economische Zaken heeft in het voorjaar van 2013 de eisen voor de UPD bijgesteld. Het aantal brievenbussen wordt teruggebracht van zo'n 20.000 naar 8700. Het aantal postkantoren mag worden verminderd naar 1000. Tevens mag de prijs van de postzegel met 8% stijgen. Kamp wil PostNL hiermee tegemoetkomen om het uitvoeren van de UPD haalbaar te houden in het kader van sterk dalende postvolumes. Per 1 januari 2014 dient het bedrijf vijf dagen per week post te bezorgen, omdat maandag als bezorgdag is komen te vervallen.
Bezorgen van brieven.
Een van de kernactiviteiten is het bezorgen van brieven en drukwerk. Per 1 januari 1989 kreeg PTT Post bij de verzelfstandiging de exclusieve concessie voor het vervoer tegen betaling van brieven (waaronder briefkaarten) van ten hoogste 500 gram. Deze concessie is vanwege de privatisering tenietgedaan. Een postzegel voor het verzenden van een standaardbrief (tot 20 gram) binnen Nederland kost 73 eurocent in 2016, dit wordt aangeduid met waarde 1, poststukken van 20 tot 50 gram dienen gefrankeerd te worden met een postzegel met waarde 2. De brief wordt normaal gesproken de volgende dag (behalve zondag en maandag) bezorgd.
De meeste post (meer dan 90%) is zakelijke post en wordt niet via de brievenbussen verstuurd. Vanaf 1 april 2009 is de postmarkt vrij voor poststukken van minder dan 50 gram. Bedrijven kunnen dus ook contracten afsluiten met concurrenten van PostNL voor kleinere poststukken zoals bijvoorbeeld bankafschriften. Veel van deze concurrenten hanteren de werkwijze van het afleveren van ongesorteerde post bij de bezorger. Bij PostNL wordt de post eerst bij distributiepunten gesorteerd en vanaf dat punt bezorgd bij de geadresseerden.
De afzender bepaalt het adres, ook al komt de naam niet overeen. Op die manier kan een postbezorger uit Groningen binnen een aantal dagen tot een week leren een wijk in Maastricht te bezorgen, omdat men niet op de naam van de geadresseerde hoeft te letten en er een logische volgorde zit in de postwijken, waarbij men steeds weer bij de fiets (of soortgelijk vervoermiddel) uitkomt. De bezorger is verplicht het adres, het huisnummer en de woonplaats te controleren voor de post in de brievenbus wordt gestopt. De sorteermachines sorteren op land, postcode, nummer en woonplaats.
Huis aan huis.
Bezorgers van PostNL bezorgen ook reclame huis-aan-huis folders, van dinsdag t/m zaterdag, afhankelijk van het aanbod. Een bezorger bezorgt maximaal 3 reclamefolders per dag per adres zonder sticker op de brievenbus. Op sommige dagen is er geen reclamebezorging en is de bezorger over het algemeen eerder klaar, wat eventuele uitloop bij 3 reclamefolders zou kunnen compenseren. De huis-aan-huis folders mogen niet bezorgd worden op adressen met een Nee-ja- of Nee-nee-sticker of een soortgelijke aanwijzing of sticker. Een uitzondering hierop is huis-aan-huis post van de gemeente of van de rijksoverheid, bijvoorbeeld stemlijsten voor verkiezingen of de jaarlijkse gemeentegids. Deze verspreidingen vinden op verschillende dagen plaats, aangezien het bezorgen van bijvoorbeeld gemeentegidsen veel extra tijd kost en deze apart bezorgd moeten worden. De bezorging van de gemeente of de rijksoverheid vindt over het algemeen eind van de week plaats, echter niet op zaterdag, omdat de meeste reclame op dinsdag of zaterdag verspreid wordt. Als iemand door een zelfgemaakte sticker of iets dergelijks aangeeft geen post van de overheid te willen, moet de postbezorger dit negeren, aangezien deze een bezorgplicht heeft. De bewoner kan zelf kiezen deze post al dan te accepteren.
Bezorgen van pakketpost.
De bezorging van postpakketten wordt vaak verzorgd door de Pakketservice, een zelfstandig opererende organisatie binnen PostNL. Het kwam voort uit het moederbedrijf PTT Post en werd halverwege de jaren 90 van de vorige eeuw verzelfstandigd onder de naam TNT Express. TNT verlegde zijn activiteiten echter meer naar het verzorgen van pakketdiensten voor het bedrijfsleven, waarna de pakketdienst van TNT verderging onder de naam TPG Post Pakketservice voor de pakketdienst voor consumenten of van bedrijven naar consumenten. Nadat TPG Post in januari 2005 had besloten om te kiezen voor één merknaam, TNT Post, gaat het bedrijf thans verder als TNT Post Pakketservice. Bij de verzelfstandiging van PostNL is ook de Pakketservice hierin meegegaan.
Wanneer een pakket in de brievenbus past, wordt het gezien als een poststuk en wordt het bezorgd door de gewone postbezorgers. Pakketten die niet in de brievenbus passen, worden bezorgd door de bezorgers van de Pakketservice en soms door een postbezorger. PostNL levert de pakketten van oudsher op dinsdag tot en met zaterdag. Alleen als de ontvanger van het pakket op zaterdag niet thuis is, vindt de tweede levering van het pakket op maandag plaats. Sinds 2015 worden brievenbuspakketten met barcode voor zowel particulieren als zakelijk door de Pakketservice (zelfstandige ondernemers die in naam van PostNL werken) bezorgd. Bij aflevering wordt het pakketje gescand en door de brievenbus gedaan. PostNL Pakketten bezorgde ongeveer 500.000 pakketten per dag in Nederland in 2015, rond Sinterklaas en Kerstmis is dit rond de miljoen pakketten per dag.
Een pakket kan ook worden afgeleverd bij een Pakketautomaat op een station. Hier kan de ontvanger het 24 uur per dag, 7 dagen per week, ophalen. Dit kan op diverse stations. Er zijn webwinkels waar de klant gelijk bij de bestelling kan aangeven het pakket af te willen halen bij de automaat of andere PostNL locatie. Bij andere webwinkels probeert PostNL het pakket eerst thuis te bezorgen, ook al weet de klant al van tevoren dat hij niet thuis zal zijn. Hij kan pas daarna aan PostNL opgeven het pakket af te willen halen bij de automaat of andere PostNL locatie.
PostNL International.
In Luxemburg, Duitsland, Italië en het Verenigd Koninkrijk bleef PostNL tot 2014 actief onder de naam TNT Post. Dit postbedrijf droeg de oude (Nederlandse) naam, maar heeft niets te maken met TNT NV. In deze landen is PostNL het op één na grootste postbedrijf. In België maakt PostNL al gebruik van zijn eigen naam.
In maart 2014 werd Postcon de nieuwe naam voor de dochtermaatschappij van PostNL in Duitsland. In mei 2014 werd Nexive de nieuwe naam voor de activiteiten van PostNL in Italië. De Engelse dochtermaatschappij werkt sinds september 2014 onder de naam Whistl. Whistl bezorgt sinds 2012 brieven in delen van het Verenigd Koninkrijk. PostNL stapte in deze joint venture vanwege de liberalisering van de Britse postmarkt. Medio 2015 neemt het management het bedrijf over, maar PostNL behoudt een aandelenbelang van 17,5%. De transactie zal later dit jaar worden afgerond. De verkoop leidt tot een verlies voor PostNL van enkele tientallen miljoenen euro’s.
In 2016 leverden de buitenlandse activiteiten een bijdrage van 1 miljard euro aan de omzet van PostNL, dit is ongeveer 30% van het totaal. De activiteiten dragen weinig bij aan het winst, het bedrijfsresultaat van deze activiteiten zijn minder dan 6% van het totaal.
Resultaten.
PostNL kampt, net als andere postbedrijven, met een sterke terugval in het aantal bezorgde brieven, dat slechts deels wordt gecompenseerd door de volumestijging bij de pakketten. Tussen 2011 en 2015 daalde het aantal bezorgde brieven in Nederland met 40% in totaal. Het aantal werknemers is fors gedaald. Mede door kostenbesparingen slaagt het bedrijf erin de meeste jaren met winst af te sluiten. In 2016 leverde PostNL 2,2 miljard brieven af en 177 miljoen pakketten.
Gestaakte activiteiten.
Vanaf de late jaren 90 van de vorige eeuw werd duidelijk dat het totaal aantal poststukken door het internet sterk zal gaan afnemen. In 2001 lanceerde TNT Post Privver, waarop consumenten digitale acceptgiro's van deelnemende bedrijven kunnen ontvangen en met een druk op de knop kunnen betalen. In maart 2009 viel het besluit Privver op te heffen. De banken (Rabobank, ABN AMRO en ING Postbank) hebben nu de rol overgenomen van 'portal' die de digitale acceptgiro's aan de eindconsument laat zien, en waarin deze met een druk op de knop kan betalen. De banken gebruiken hiervoor wel de Privver infrastructuur.
Arbeidsomstandigheden.
Medio januari 2008 dreigde de Europese UNI, een overkoepelende organisatie van vakbonden, wereldwijd met een boycot van TNT, omdat het bedrijf zich niet zou houden aan het minimumloon voor postbodes. TNT wilde een alternatieve CAO invoeren en een uurloon betalen tussen de 6,50 en 7,50 euro per uur. De Bundesrat keurde eind 2007 het wetsvoorstel goed dat bepaalt dat Duitse postbodes vanaf 1 januari minimaal tussen de 8 en 9,80 euro per uur ontvangen.
Een groot deel van de pakketbezorgers voor PostNL zijn niet in dienst van het bedrijf, maar worden aangestuurd via een constructie waarin zij zelfstandigen zijn; omdat deze "zelfstandigen" grotendeels afhankelijk zijn van PostNL als hun enige opdrachtgever, is het bedrijf een symbool geworden van schijnzelfstandigheid, het misbruik door bedrijven van regelgeving voor zelfstandigen om personeel minder loon en rechten te geven dan gewone werknemers hebben. De constructie, en het betalen van stukloon aan de bezorgers, leidde vanaf 2013 meermalen tot stakingen. Volgens een berekening van FNV krijgen de "zelfstandige" bezorgers netto minder dan het minimumloon, doordat ze op eigen kosten een bestelbus moeten aanschaffen en zelf moeten sparen voor hun pensioen.
Reorganisatie.
Vanwege de daling in postvolumes, veroorzaakt door de komst van internet en de liberalisering van de postmarkt, zijn in de loop der jaren reorganisaties ingezet. Het bezorgen van post wordt overgenomen door postbezorgers die op parttime basis werken, hetgeen ten koste gaat van banen voor fulltime postbodes. Via een programma onder de naam Mobility zijn tot nu toe (2013) 7000 medewerkers naar een andere werkgever begeleid. Ook op het hoofdkantoor zullen banen verdwijnen. Naast het schrappen van banen wil PostNL de efficiëntie vergroten door bestelcentra samen te voegen. De reorganisatie heeft in 2012 tot veel kwaliteitsverlies en klachten geleid. Daarom werd de reorganisatie dat jaar op een andere manier hervat. In plaats van de 2800 ervaren fullime postbodes die overcompleet zouden raken is dit aantal bijgesteld naar 450 tot 650. Ongeveer de helft van de lokale vestigingen, die in eerste instantie zouden verdwijnen om plaats te maken voor enkele centrale sorteercentra, blijft bestaan. Op deze manier hoopt PostNL op een beter verloop van de veranderingen zonder dat de kwaliteit er verder onder lijdt.
