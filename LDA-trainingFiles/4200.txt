	Veel vragen in het hoofd, maar geen eindresultaat
	Van onze medewerkster
Ineke Schwartz

UTRECHT
Aan alle vijfentwintig kunstenaars die de afgelopen drie jaar deelnamen aan het Utrechtse Festival aan de Werf stelde Mark Kremer dezelfde vraag. 'Welk kunstwerk heeft een cruciale wending in je oeuvre veroorzaakt?' Of ze dat wilden tonen op de eerste expositie in De Utrechtse School, het voormalige schoolgebouw waar het Festival geprogrammeerd wordt.
De vraag maakt bij voorbaat al nieuwsgierig. Wie heeft welk werk gekozen en waarom? Wat waren dan die 'omslagen' in de diverse oeuvres?
Kremer woFROFo*il ook dat je vol verwachting komt, zegt hij. 'Ik wilde een spannende expositie, niet n die met alle geweld een thema of een actualiteit aan de orde wil stellen, zoals vaak het geval is wanneer curatoren een groepstentoonstelling maken. Zo ga ik ook te werk met het Festival aan de Werf, dat beeldende kunst en theater combineert. Als ik een kunstenaar uitnodig, heb ik altijd een duidelijke vraag in mijn hoofd, maar nooit een eindresultaat. Ik wil dat er iets ontstaat dat ik niet verwachtte.'
Kunstenaars waarderen dat bijzonder. Vrijwel allen die voor het festival met Kremer hebben gewerkt, zeggen hem hoog te achten. Kremer is streng en kritisch en stelt hoge eisen, maar heeft tegelijk het volste vertrouwen in 'zijn' kunstenaars. Zijn baan als programmeur beeldende kunst van het Festival dankt hij aan die reputatie: een groot aantal kunstenaars aan wie de directie vroeg wie zij konden aanbevelen, noemde zijn naam.
Mark Kremer volgde de opleiding tot tentoonstellingsmaker in Grenoble. Dit is het derde en laatste jaar bij het Festival. 'Wat af is, is niet gemaakt' is de eerste tentoonstelling die hij in deze functie maakt, waarvan alle werken zich in hetzelfde gebouw bevinden.
Voor het Festival zelf werkt hij heel anders. Dan staat in principe de hele stad aan de kunstenaars ter beschikking. Voor de presentatie van het geluidswerk van Erik Weeda werd vorig jaar een flatje gehuurd. Job Koelewijn herbouwde zijn atelier in het hofje naast de Dom, en Paul Perry en Jouke Kleerebezem plaatsten ooit hun computers in een kraakpand aan de Plompetorengracht.
Dat komt door de context van het Festival, die uiteraard heel anders is dan de neutrale witte ruimtes van musea en galeries, en het tijdelijke karakter. 'Met een locatie kun je bewust atmosfeer toevoegen', zegt Kremer. 'Het hofje is een meditatieve plek, waar het atelier van Job Koelewijn extra goed tot zijn recht kwam. Het kraakpand was een geschikte omgeving voor de geheime plek op het Internet die Perry en Kleerebezem toonden.'
Kremer selecteert die locaties met zorg. 'Kunst kun je op veel plekken exposeren, maar je moet haar een beetje beschermen', vindt hij. 'Ik vraag een kunstenaar altijd in eerste instantie om een project te ontwikkelen. Daarna zoeken we er samen een geschikte plek bij. In kunst die speciaal voor n bepaalde plek gemaakt is, geloof ik niet zo. Een werk moet ontstaan vanuit een innerlijke drijfveer en niet als reactie, vind ik.'
Met zijn vragen stuurt hij de kunstenaar wel een richting op, waarvan hij vermoedt dat die iets oplevert. Zo daagde hij Berend Strik uit 'iets te doen met zijn fascinatie voor Wagners Parsifal'. Kremer: 'Ik wist dat Strik gefascineerd was door theater. Zijn beelden werden steeds theatraler, maar hij had nog nooit een voorstelling gemaakt. Mijn vraag gaf hem het laatste zetje in die richting. In '95 werd zijn opera Parsifal tijdens het Festival uitgevoerd.'

Striks bijdrage aan de tentoonstelling in De Utrechtse School is het beeld van een vrouw in een kist, dat hij in '94 op zijn tentoonstelling in het Stedelijk Museum toonde. Met haar linkerhand slaat ze op een trom. Boem... boem..., klinkt het onheilspellend door de gangen. 'Het laatste beeld voor Strik echt theater ging maken', lacht Kremer. 'Het markeert een belangrijk moment in zijn oeuvre.'
De opera Parsifal was een goed voorbeeld van het huwelijk tussen beeldende kunst en theater dat het Festival aan de Werf wil zijn, n van de kansen die het kunstenaars wil bieden. De projecten moeten niet alleen interessant zijn voor publiek, voor de kunstenaar moeten ze ook iets opleveren, vindt Kremer. Het mes moet aan twee kanten snijden.
Nu had zowel het kunst- als het theaterpubliek indertijd nogal wat aan te merken op Striks Parsifal. Vindt Kremer het niet erg als een werk minder geslaagd is?
'Natuurlijk is het eindresultaat belangrijk. Maar ik werk met de kunstenaars, en daardoor weet ik dat werken die voor de buitenwereld mislukt lijken, voor hen vaak stof hebben opgeleverd waar ze nog jaren mee vooruit kunnen. Als er echt genvesteerd is, komen de resultaten dan toch wel, ook al zie je die niet direct. Dat is ook de reden dat ik kunstenaars vaak twee, en soms zelfs drie achtereenvolgende jaren uitnodig.'
Wat af is, is niet gemaakt, t/m 2 maart in de Utrechtse School, Boorstraat 107, Utrecht. Open woensdag t/m zondag 13.30-17.30 en tijdens muziek- en theatervoorstellingen van 19.30-11.00 uur.

Foto
	Mark Kremer bij Yellow Ribbon van Paul Perry. FOTO BERT VERHOEFF - DE VOLKSKRANT

