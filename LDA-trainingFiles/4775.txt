	Witteman legt het af tegen drie topondernemers
	Buitenhof: Drie topondernemers. Zondag, Nederland 3.
In Buitenhof werd zondag de spannendste wedstrijd van het weekeind gespeeld. Op papier, althans. Paul Witteman ging de strijd aan met drie topondernemers. Cor Boonstra (president-directeur Philips), Cor Herkstrter (president-directeur Shell) en Morris Tabaksblat (voorzitter raad van bestuur Unilever) kwamen aan Witteman uitleggen hoe zij zich verhouden tot de morele grenzen van het zakenleven.
Zoals bij de meeste topwedstrijden begon ook deze krachtmeting aftastend. Witteman stelde de heren voor en kneedde al pratend een beeld van de moeilijk voorstelbare levens die deze zakenlieden leiden. Om dan, precies na vijftien gemoedelijk klotsende minuten, de aanval in te zetten.
Van Boonstra wilde Witteman weten of hij de groeiende salarissen van de topmensen bij Philips kon verantwoorden aan de werkvloer (Boonstra: 'deze managers hebben hun loyaliteit in stand gehouden'), om daar overheen de vraag te stellen of loyaliteit niet met iets anders dan met opties op aandelen kon worden beloond. En dat kon niet, antwoordde Tabaksblat: 'Als je het niet doet, is dat zelfmoord. Dan kun je geen topmanager meer krijgen.'
De toon was daarmee gezet. Het gesprek tussen Witteman en de ondernemers was zakelijk en welwillend, maar ook obligaat.
De oorzaak daarvan lag in de wedstrijdtactiek van Buitenhof. Witteman moest het in zijn eentje tegen drie topmannen opnamen, en dat was te veel gevraagd. Zeker toen het trio bij het belangrijkste gespreksonderwerp - is winst belangrijker dan ethiek? - grossierde in voorspelbare antwoorden; zij weigerden te tornen aan de grens tussen de interne bedrijfscodes en de verantwoordelijkheid van de nationale overheden. Hun macht beperkte zich tot de fabriekspoort - dat wist 'meneer Witteman' toch ook wel? Tabaksblat: 'Wij schenden de mensenrechten toch niet?'
Wat Witteman ook vroeg - het triumviraat bleef zich verschuilen achter theoretische uitgangspunten. En zodoende wisten Boonstra, Herkstrter en Tabaksblat de suggestie te wekken dat Wittemans (rele) kritiek zoiets was als een utopische wensdroom.
Misschien wel daarom wijzigde de presentator vlak voor tijd zijn koers. Hij wilde van Boonstra weten of de voormalige Philips-topman Timmer door zijn eenzame positie aan de top ten onder was gegaan.
Boonstra lachte minzaam, wierp een blik van verstandhouding naar zijn collega's, om Witteman vervolgens te laten weten dat hij dat toch beter aan Timmer zelf kon vragen. Waarop Tabaksblat de journalist te kennen gaf dat het achteraf altijd makkelijk praten is. De combinatie werd afgemaakt door Herkstrter, die een anekdote begon over eenzaamheid aan de top.
Weg was daarmee de laatste kans op leven in de brouwerij. Je zag de heren denken: die Witteman mag handig zijn - tegen drie man maakt ook hij geen schijn van kans.
Ronald Ockhuysen

Foto
	Paul Witteman. FOTO SJAAK RAMAKERS

