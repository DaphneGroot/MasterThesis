Married... with Children.
"Married... with Children" is een Amerikaanse sitcom, die op de Amerikaanse televisie werd uitgezonden van 1987 tot 1997. De serie bestaat uit 11 seizoenen, met een totaal van 262 afleveringen.
De serie werd in Nederland voor het eerst uitgezonden op Veronica.
De serie draait om het leven van schoenenverkoper Al Bundy, zijn vrouw Peggy, dochter Kelly en zoon Bud. Ook de gezinshond Buck speelt een rol, alsmede buurvrouw Marcy, die eerst gehuwd is met Steve Rhoades en vervolgens met Jefferson D'Arcy.
In 2003 was er een re√ºnieaflevering. Voor de Fox 25th Anniversary Special in 2012 kwam de cast wederom bij elkaar.
Thema en verhaallijn.
Al Bundy komt uit een familie van mislukkelingen, derhalve is hij gedoemd te mislukken, een lot dat hij meermalen onderkent. Hij is op zijn zachtst gezegd ontevreden over zijn baan als verkoper van schoenen en laat niet na om met name gezette vrouwelijke klanten van cynische opmerkingen te voorzien.
Als hij na de werkdag thuis komt, treft hij een chaotische gezinssituatie aan. Zijn vrouw Peggy vervult geen enkele huishoudelijke taak en brengt de dag al rokend op de bank voor de tv door, kijkend naar Oprah Winfrey. Bundy (b)lijkt op haar uitgekeken te zijn en wat de twee kinderen doen ontgaat hem grotendeels, alle drie komen vooral bij hem om dollarbriefjes. Het domme blondje Kelly, door vader Al liefkozend "pumpkin" genoemd, slijt haar dagen veelal in het bijzijn van een van haar vele vriendjes. Zoon Bud is de goochemerd die zus Kelly kan uitlachen, terwijl Kelly riposteert dat hij geen lief heeft. Daarnaast heeft Al regelmatig strubbelingen met buurvrouw Marcy, die hij steevast een kip noemt en door menigeen als man wordt gezien (omdat ze geen borsten zou hebben) en regelmatig wordt uitgemaakt voor kip vanwege haar gedrag. Marcy geeft dan met Peggy feministisch tegengas. Marcy spot daarentegen regelmatig met Al zijn armzalige levensstijl en "top" baan.
Omdat het leven van Al maar weinig hoogtepunten kent, refereert hij maar al te graag aan een footballwedstrijd uit zijn highschool-periode, waarin hij vier touchdowns scoorde. Tot de weinige bezittingen van Al behoren een uitgebreide collectie van het naaktmagazine "Big Uns" ("Grote Joekels"), zijn auto, een oeroude Dodge Dart, die in werkelijkheid een Plymouth Duster was, en een luxueus toilet.
Dvd's.
Alle dvd's van "Married with... Children" zijn uitgebracht door Sony Pictures. Ook is er een boxset met alle elf seizoenen van de serie.
Vanaf seizoen 3 is op de dvd een andere titelsong te horen dan het origineel "Love and Marriage". Dit komt omdat Sony niet de rechten kon bemachtigen hiervoor.
