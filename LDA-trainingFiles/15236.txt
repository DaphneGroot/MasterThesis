Zuidland.
Zuidland, in streekdialect "Sland", is een dorp op het eiland Voorne-Putten, in de gemeente Nissewaard in de Nederlandse provincie Zuid-Holland.
Zuidland telde per 1 juli 2011 5240 inwoners; het aantal woningen bedroeg op dat moment 2237. De gehele gemeente Bernisse had in 2011 ongeveer 12.420 inwoners.
Geschiedenis.
In documenten wordt voor het eerst aan het einde van 13e eeuw gesproken over de 'Heerlickheit Westenrijck', waar nu in Zuidland de straatnaam Westenrijk nog naar verwijst. In die papieren wordt toestemming gevraagd voor het bouwen van boerderijen en het pachten van land. Vanwege de gunstige ligging aan rivier Bernisse wordt daar in 1368 't Schippershuus gebouwd en waar nu het Hoofd is werd een vertakking gemaakt naar de haven van Zuidland, nu de vijver in het midden van de Ring. Medio 14e eeuw kreeg Zuytlant tolrechten en stapelmarktrechten en pikte zo in de Gouden Eeuw een graantje mee van het succes van de steden Geervliet en Brielle. Desondanks is Zuytlant nooit een belangrijke plaats geworden en heeft ook nooit stadsrechten ontvangen.
Opmerkelijk is het feit dat Zuidland tot 1945 groter was dan Spijkenisse. Nadat de gemeente Spijkenisse in de jaren 1950 werd aangewezen als groeikern, werd dat in hoog tempo ongedaan gemaakt.
Zuidland was tot 1980 een zelfstandige gemeente, maar is door besluit van het toenmalige kabinet samengevoegd met de gemeentes Abbenbroek, Geervliet, Oudenhoorn, Simonshaven, Biert (al zijn deze twee laatste nooit echt een eigen gemeente geweest) en Heenvliet tot de gemeente Bernisse.
Tot en met 31 december 2014 was Zuidland onderdeel van de gemeente Bernisse. Op 1 januari 2015 ging de plaats samen met de gemeente op in de gemeente Nissewaard.
Openbaar vervoer.
Zuidland was tot in 1966 opgenomen in het tramnetwerk van de RTM op Voorne-Putten. In Zuidland bevond zich een station. De straatnaam "Het Perron" verwijst nog naar deze halte, waarvan de plek van het stationnetje nog gedeeltelijk zichtbaar is.
De lijn werd opgeheven vanwege de opkomst van het busvervoer en autoverkeer.
Connexxion rijdt met lijn 106 dagelijks door het dorp, door de week 2x per uur, in de avond en het weekend 1x per uur.
Bezienswaardigheden.
Het schip en het koor van de hervormde kerk, die gerestaureerd werden in 1919, dateren uit het begin van de 16e eeuw, de toren uit de tweede helft van de 15de eeuw.
De Arend is een stenen stellingkorenmolen uit 1844. De molen is maalvaardig en wekelijks geopend voor bezoekers.
Monumenten.
Een deel van Zuidland is een beschermd dorpsgezicht.
