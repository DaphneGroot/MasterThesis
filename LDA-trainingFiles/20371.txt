Terra Australis.
Wereldkaart van Mercator (1587) met het veronderstelde Terra Australis.
Terra Australis, of voluit Terra australis incognita (het "Onbekende Zuidland"), is een continent waarvan men vroeger dacht dat het op het zuidelijk halfrond te vinden was. De term stamt van Ptolemeus, die dacht dat de Indische Oceaan door land omgeven was, en Terra Australis aan zijn zuidrand plaatste.
Latere cartografen tekenden het land in het zuiden van de wereld, maar zich (veel) verder uitstrekkende dan het huidige Antarctica, vooral in de zuidelijke Grote Oceaan. Onder meer Nieuw-Zeeland werd na de ontdekking door Abel Tasman voor een deel van Terra Australis aangezien.
De mythe van Terra Australis werd beëindigd door de reizen van James Cook, die in zijn eerste reis om Nieuw-Zeeland heenvoer en op zijn tweede reis de diverse wereldzeeën op hoge zuidelijke breedte doorkruiste. Hij toonde daarmee aan dat een eventueel zuidelijk continent niet op gematigde breedte kon liggen, maar alleen in de poolgebieden.
Hierna verdween Terra Australis van de kaart, of het werd vereenzelvigd met het wel werkelijk bestaande continent Australië.
