	Economisch wonder gaat armen China voorbij
	Van onze correspondent
Toine Berbers
 PEKING
China's economische wonder dreigt aan de armen voorbij te gaan. De staatsmedia hebben gewaarschuwd dat de veel geuite doelstelling om voor het jaar 2000 de absolute armoede uit te bannen niet haalbaar is en dat de kloof tussen arm en rijk groeit.
De Chinese pers heeft deze week een nieuwe campagne ingezet in de 'oorlog tegen armoede'. Met grote krantenkoppen werd gemeld dat de leiders vastbesloten zijn de armoede uit te bannen. Oude toespraken en partijresoluties werden opnieuw afgedrukt om dit voornemen te onderstrepen. Maar in een commentaar gaf het nationale persbureau Xinhua toe dat de doelstellingen erg ambitieus zijn en moeilijk waar te maken: 'Zelfs als we het huidige tempo volhouden zullen we eind deze eeuw nog tientallen miljoenen armen hebben.'
Xinhua's leus 'De Communistische Partij zal de natie voorgaan om de schandvlek van armoede weg te werken', lijkt evenwel eerder de wens van de partijleiding te weerspiegelen dan de realiteit. Er zijn juist tekenen dat de armoede in China veel wijder verbreid is dan tot voor kort werd aangenomen.
De gemeente Peking ontdekte in een onderzoek dat de kloof tussen arm en rijk snel groeit. Werknemers van buitenlandse bedrijven en particuliere ondernemers verdienen alsmaar stijgende inkomens, maar de arbeiders in de verlieslijdende staatsfabrieken, de werklozen en de gepensioneerden gaan steeds verder achteruit.
De gemeente hield zijn onderzoek onder 1550 huishoudens, maar publiceerde geen exacte inkomens. De rijkste 20 procent van de stad heeft 45 procent van het onroerend goed in handen, terwijl de armste 20 procent slechts 5,7 procent bezit. Vooral in de buitenwijken neemt het aantal armen snel toe, staat in het rapport dat deze week verscheen bij het Gemeentelijk Bureau voor Statistiek.
Volgens de Chinese regering leven gezinnen die minder dan 530 yuan (ongeveer honderd gulden) per jaar verdienen in absolute armoede. Peking schat dat nog 65- tot 70 miljoen mensen van zo weinig rond moeten komen. In de jaren negentig zijn jaarlijks vijf miljoen mensen boven dit niveau uitgekomen. 'Voor veertig miljoen mensen blijven in de volgende eeuw problemen bestaan met onderdak en voedsel', schreef Xinhua.
Maar zelfs bij de vijf miljoen die jaarlijks de armoedegrens overschrijden, plaatsen deskundigen vraagtekens. De Pekingse econoom Li Jingwen meent dat de regeringsstandaard te weinig rekening houdt met inflatie. Bovendien zal blijken dat 'de laatsten het allermoeilijkst te helpen zijn', gelooft hij.
Li's opvatting dat de armoedegrens eigenlijk hoger moet liggen, kreeg onlangs steun uit internationale hoek. De Wereldbank heeft haar statistische gegevens over China fors bijgesteld, waardoor het aantal armen niet 70 miljoen, maar 300 miljoen bedraagt. 'We hebben de Chinese statistieken vergelijkbaar gemaakt met die van andere landen', zegt Pieter Bottelier, de Nederlandse directeur van het Pekingse Wereldbankkantoor.
Tot voor kort ging de bank uit van Chinese overheidsmaatstaven, waardoor ze de koopkracht veel te hoog inschatte. 'Iemand heeft destijds een ernstige fout gemaakt,' zegt Bottelier. Een fout met grote gevolgen. Want de bank baseerde zijn voorspellingen van China's groei op deze gegevens. De omvang van de Chinese economie ligt eigenlijk 25 procent lager dan eerdere berekingen, en de verwachting dat China begin volgende eeuw de grootste economie zal zijn moet worden bijgesteld. Bottelier denkt dat China niet voor 2035 de Verenigde Staten zullen passeren.
Critici van de bank vonden het al geruime tijd vreemd dat rapporten het aantal armen in China op minder dan 10 procent schatten, terwijl ze voor Thailand op 16 procent uitkwamen, voor de Filipijnen op 21 en voor IndonesiÃ« op 15. Ieder die goed rondkijkt in deze landen, komt snel tot de conclusie dat deze cijfers niet konden kloppen.
Voor de Chinese regering maakt de wetenschap dat bijna eenderde van de bevolking te weinig te eten heeft de armoedebestrijding nog veel nijpender. In de economische plannen werd in maart extra aandacht gevraagd voor de arme provincies, die achterblijven bij de snel groeiende kustprovincies.
China's economische wonder is begin jaren tachtig van start gegaan met de liberalisering van de landbouw. Toen gingen volgens de econoom Li de arme plattelanders het snelst vooruit. Intussen is het zwaartepunt verschoven naar de industriegebieden in het zuiden en oosten en blijft het binnenland achter als gevolg van matige landbouwprijzen.
Onrust in de arme provincies is een van de grootste angsten van de leiders in Peking. De jongste mediacampagne lijkt erop gericht plaatselijke bestuurders te tonen dat de armoedebestrijding wel degelijk prioriteit heeft. Maar het onderzoek van de gemeente Peking laat zien dat er nog een lange weg is te gaan.

