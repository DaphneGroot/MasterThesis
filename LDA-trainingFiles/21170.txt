Tommy Cooper.
Standbeeld van Tommy Cooper in Caerphilly
Thomas Frederick (Tommy) Cooper (Caerphilly (Wales), 19 maart 1921 – Londen, 15 april 1984) was een Brits komiek en goochelaar.
Stijl.
Als een van de bekendste Britse komieken maakte Cooper er een kunst van zijn goocheltrucs op onnavolgbare wijze te laten mislukken. Hoewel hij dus de schijn tegen had, was hij in werkelijkheid een zeer bedreven illusionist. Zijn mislukkingen maakten een onlosmakelijk deel uit van zijn grappen.
Zijn handelsmerk was de vuurrode fez die hij tijdens zijn optreden droeg.
Verder maakte hij gebruik van een aantal uitspraken (Engels: "catchphrases") die nauwelijks in het Nederlands zijn te vertalen ("Just like that! Not that -- that!", "Whisky, sample, sample, whisky, sample...", "Spoon, jar, jar, spoon!").
Tijdens zijn optreden maakte hij in razend tempo tal van grappen die eigenlijk heel flauw waren, maar door de manier van brengen van Cooper juist weer erg grappig. Onderdeel van de grap was dat hijzelf het hardst lachte om zijn grappen.
Tommy Cooper in Nederland.
Tommy Cooper was in de jaren zeventig een reguliere verschijning op de Nederlandse televisie. De sketch-shows die hij maakte voor Thames Television en London Weekend Television werden ook hier uitgezonden en genoten een grote populariteit. Voor veel kijkers was Cooper toen de verpersoonlijking van de droge typisch-Britse humor. Op 16 juli 1982 speelde hij mee in de Lotto Show die gepresenteerd werd door Willem Ruis. Ook zijn laatste video, waarin hij een hartaanval kreeg, werd in Nederland uitgezonden in 1985, en werd in 2009 herhaald in De Wereld Draait Door.
Privéleven.
Coopers privéleven verliep bijna net zo chaotisch als zijn optredens. Hij trok 52 weken per jaar het land door van optreden naar optreden, want Cooper was een ware "workaholic". Naast zijn huwelijk met zijn vrouw en eerste assistente Gwendolyn Henty, waaruit twee kinderen werden geboren, had hij een lange relatie met zijn tweede assistente Mary Fieldhouse. Deze affaire zou uiteindelijk ruim 17 jaar tot aan zijn dood duren, een periode waarin Cooper nooit kon kiezen tussen de 2 vrouwen. Zo buitensporig als hij werkte, dronk en rookte hij ook. Gwendolyn en Mary zagen het drankprobleem van hun partner, maar konden er niets aan doen.
Overlijden.
Cooper overleed op 63-jarige leeftijd aan een hartinfarct tijdens een liveoptreden op ITV in het programma "Live from Her Majesty's". De show werd rechtstreeks uitgezonden vanuit Her Majesty's Theatre in Westminster. Midden op het podium zakte hij voor het oog van duizenden kijkers in elkaar en viel via de gordijnen achterover de coulissen in. Het publiek dacht aanvankelijk dat dit alles bij de show hoorde en lachte nog enige tijd door. Alleen de zoon van Cooper, Thomas Henty, die backstage stond, begreep direct dat dit geen onderdeel van de show was. Tommy Cooper werd met spoed naar een ziekenhuis gebracht, maar bleek bij aankomst reeds te zijn overleden.
Eerbetoon.
Tezamen met Eric Morecambe, Peter Cook en Les Dawson verscheen hij op een in 1998 uitgegeven postzegel-serie gewijd aan legendarische komieken.
