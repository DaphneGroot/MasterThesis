Casino (gokken).
Een speelkaart en een stapel fiches
Een casino met gokautomaten in Las Vegas
Een casino is een uitgaansgelegenheid waar de bezoekers kunnen gokken door hun geld in te zetten op roulette, blackjack, fruitautomaten en andere kansspelautomaten in een poging om hun inzet te vergroten.
De casinospelen leveren de exploitant van het casino geld op omdat ze ofwel statistisch gezien ten nadele van de klant zijn (bijvoorbeeld roulette, craps) ofwel omdat het casino een courtage vraagt als klanten tegen elkaar spelen (bijvoorbeeld poker, baccarat). Casino's worden in veel gevallen gecombineerd met een hotel, restaurant of andere attractie om zo hun gasten een complete uitgaansgelegenheid te kunnen bieden.
De spellen die in een casino gespeeld kunnen worden zijn onder andere: baccarat, blackjack, craps, poker en roulette. Ook zijn er reguliere speelautomaten zoals fruitautomaten.
Europees Nederland.
In Europees Nederland mag alleen Holland Casino casino's exploiteren. Er zijn in veel steden ook amusementscenters met kansspelautomaten die zich "casino" noemen, maar worden daar juridisch van onderscheiden. Het betreft bijvoorbeeld Jack's Casino, FairPlay, Super Game, Flamingo en Sir Winston, waar spellen als blackjack en roulette alleen in automaatvorm toegestaan zijn. Ook mogen de speelautomaten in deze amusementscenters een minder hoog uurverlies hebben dan in de casino's van Holland Casino. In een aantal van deze amusementscenters bestaat inmiddels de mogelijkheid om naast met de vertrouwde munten en briefgeld ook cashless te spelen, met een gekochte speelcard waar eerst geld op moet worden gezet.
Er zijn in Nederland 14 echte casino's en ruim 300 speelhallen. De meeste zijn gevestigd in het westen en zuiden van het land. Alleen al Amsterdam, Den Haag en Rotterdam hebben elk dertig tot veertig speelhallen binnen hun grenzen.
Het minimumuitkeringspercentage van de speelautomaten in de amusementscenters bedraagt minimaal 60%. Voor de speelautomaten in Holland Casino geldt een minimum uitkeringspercentage van 80%.
De casino's en amusementers/speelhallen zijn toegankelijk voor bezoekers met een minimumleeftijd van 18 jaar.
De Nederlandse kansspelautoriteit heeft in 2015 Casino Jachtlust te Goor exclusieve toestemming gegeven om het spel Golden Ring 6 tot 12 maanden te draaien om te laten blijken dat het gaat om een behendigheidsspel. Leden van de behendigheidsvereniging worden door middel van camera’s in de gaten gehouden zodat erop toe kan worden gezien dat het spelen niets met gokken te maken heeft. Onduidelijk is wanneer deze pilot van start gaat.
Caribisch Nederland.
In Caribisch Nederland mag een openbaar lichaam op basis van de "Wet hazardspelen BES I" een vergunning verlenen voor de exploitatie van een casino in speciaal daarvoor ingerichte hotels. Op Bonaire is in het Divi Flamingo Beach Resort een casino aanwezig.
Toezicht.
In Nederland is de kansspelautoriteit belast met het toezicht en controle. De exploitanten van de casino's en amusementscenters/speelhallen betalen hiervoor per speelautomaat een jaarlijkse heffingen een jaarlijkse vergoeding voor de controle op de exploitatievergunning aan de kansspelautoriteit.
Casino's in België.
In België is het aantal wettelijk toegestane casino's gemaximeerd op 9 stuks. Voor amusementscenters/speelhallen geldt een maximum van 180. Net als in Nederland wordt op het gebied van het maximale uurverlies van een speelautomaat onderscheid gemaakt tussen speelautomaten in casino's en die in amusementscenters/speelhallen. Het minimum uitkeringspercentage van de speelautomaten bedraagt 84%.
Toegankelijkheid.
De toegang tot casino's en amusementscenters/speelhallen is verboden voor magistraten, notarissen, deurwaarders en leden van de politiediensten buiten kader van de uitoefening van hun functies. Voor zowel casino's als amusementscenters]/speelhallen geldt een registratieplicht voor iedere bezoeker. Naast het identiteitsbewijsnummer moet de volledige naam, voornamen, geboortedatum, geboorteplaats, beroep en adres in een register ingeschreven worden.
De vereiste minimumleeftijd voor bezoekers is 21 jaar.
Toezicht.
In België is de "kansspelcommissie" belast met het toezicht en controle.
Wereldwijd.
Sommige steden staan bekend om hun casino's en vormen een grote toeristische attractie, dit noemt men goktoerisme. Voorbeelden hiervan zijn Macau, Monte Carlo, Atlantic City en Las Vegas.
Online.
Naast de zogenaamde landgebonden kansspelmarkt is er ook een groot online aanbod van kansspelen (online casino's). Het aanbod van poker en casinospelen online is in essentie vergelijkbaar met dat van landgebonden casino’s en automaten. Het gaat om vergelijkbare spellen met een short-odds karakter, dat wil zeggen dat er een korte tijd zit tussen de inleg en het speelresultaat. Het grootste segment binnen het online aanbod betreft overigens (sport)weddenschappen.
