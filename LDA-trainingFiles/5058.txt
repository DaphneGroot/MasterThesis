	Ronaldo voetballer van het jaar
	SID LISSABON
Ronaldo is maandag in Lissabon tijdens een FIFA-gala uitgeroepen tot de beste voetballer van de wereld in 1996. De 20-jarige spits van Barcelona kreeg 329 punten in de prestigieuze uitverkiezing. Hij is de jongste voetballer die de prijs in ontvangst mag nemen.
AC Milan-vedette George Weah, de winnaar van 1995, eindigde op de tweede plaats met 140 stemmen. Alan Shearer (Newcastle) werd derde met 123 punten. Kanu kwam met 32 stemmen op de zesde plaats uit. Ongeveer 120 bondscoaches van nationale teams werkten mee aan de uitverkiezing.
De Duitser Lothar Matth√§us was in 1991 de eerste winnaar. Daarna werden Marco van Basten, Roberto Baggio, Romario en Weah uitverkoren.

