	Borst wenst extra geld voor 'meer handen aan het bed'
	Van onze verslaggeefster
ZWOLLE
Als het goed gaat met de economie, moet ook de gezondheidszorg daarvan profiteren. Minister Borst van Volksgezondheid volgde deze stelling woensdag op een congres in Zwolle, waar ze zei dat ze extra geld wil voor meer verzorgend personeel ('meer handen aan het bed'). Ook kunnen met de extra middelen de problemen in de thuiszorg worden opgelost en de lange wachtlijsten in de ziekenhuizen worden bekort.
De minister is het eens met het recente advies van de Wetenschappelijke Raad voor het Regeringsbeleid, die vindt dat er grote behoefte is aan eenvoudige vormen van zorg en dienstverlening waarvoor weinig scholing nodig is. Borst noemde in Zwolle geen bedrag.
Ook legde zij geen verband met de belastingmeevaller van 4,5 miljard die minister Zalm van Financiën heeft geïncasseerd. De drie coalitiepartijen zijn nog bezig met de verdeling van dit geld.
Tijdens het congres in Zwolle, waar oud-bewindslieden van Volksgezondheid het beleid van de afgelopen 25 jaar bespraken, zei oud-staatssecretaris Dees (VVD) dat een jaarlijkse groei van 1,8 tot 2 procent voor de zorgsector 'bitter noodzakelijk' is. Het toegestane groeipercentage is nu 1,3.
Oud-staatssecretaris Simons meent dat een volgend kabinet het zich nog wel één periode kan permitteren om de keuzes voor een duurzaam stelsel van gezondheidszorg uit de weg te gaan. 'Maar er komt een moment waarop men elkaar diep in de ogen zal moeten kijken.'
Borst en haar voorgangers zijn het erover eens dat er duidelijke afspraken nodig zijn over de vraag hoe ver de verantwoordelijkheid van de overheid voor de gezondheidszorg moet gaan. Geen van de sprekers bleek voorstander van marktwerking.

