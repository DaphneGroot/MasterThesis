	Van Hove directeur Holland Festival
	Van onze verslaggever
AMSTERDAM
 Ivo van Hove is benoemd tot Festivalleider van het Holland Festival. Hij volgt directeur Jan van Vlijmen op die per 1 oktober vertrekt. Het bestuur van het Holland Festival maakte dit gisteravond bekend.
Van Hove (37) is regisseur, en tevens directeur van het Zuidelijk Toneel in Eindhoven. Die functies houdt hij aan.
Het Holland Festival zocht al geruime tijd naar een opvolger van Van Vlijmen. Het festival stond de afgelopen jaren sterk in het teken van muziek en opera. De nieuwe directeur wordt geacht daarin verandering te brengen. 'We zochten iemand met een heldere visie op theater die daarnaast over sterke organisatorische kwaliteiten beschikt', zegt bestuurslid Emile Fallaux.
Anders dan zijn voorganger krijgt Van Hove een producent en een dagelijks leider naast zich, die met hem het festival leiden. Van Hove wordt geacht zich twee of drie dagen per week met het festival bezig te houden.

