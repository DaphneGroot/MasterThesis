	Russische Remarque
	 De overwinning van het Rode Leger op de Duitsers is voor velen de enige heldendaad die overeind is blijven staan na de val van het communisme. Wie de oorlogsnovelle De schande van Rzjev (Jan Mets; ÂŸ 29,90) heeft gelezen, kan er nooit meer zomaar opgetogen over zijn. De schrijver Vjatsjeslav Kondratjev (1920-1993) geeft in zijn laatste boek een schokkende beschrijving van de terreur waaraan de Sovjet-leiding de eigen frontsoldaten onderwierp.
Dat Stalin een paar duizend mensenlevens veel minder belangrijk vond dan het innemen van een stad op een feestdag, was bekend. Maar het bizarre van de Sovjet-misdaden tegen het eigen leger valt pas goed te bevatten als de lezer met de soldaten aan het front verblijft.
Im Westen nichts neues van Erich Maria Remarque heeft op die manier de verschrikkingen van de Eerste Wereldoorlog voorgoed in het geheugen gegrift. Marius Broekmeyer, die De schande van Rzjev heeft vertaald en van een boeiend nawoord voorzien, aarzelt niet zijn vriend Kondratjev 'de Russische Remarque' te noemen.
Met recht, want Kondratjevs hartenkreet is net zo indringend. Dat zijn stijl is geworteld in de weinig subtiele traditie van de sovjetoorlogsliteratuur, is geen bezwaar. De ongelooflijke werkelijkheid, die pas na het verdwijnen van de censuur beschreven kon worden, doet het hart ineenkrimpen.
Het hele oeuvre van Kondratjev draait om de vier dorpjes tussen Moskou en Rzjev, waar hij zelf twee jaar heeft gevochten. De verschrikkingen hebben hem zijn leven lang niet meer losgelaten. In De schande van Rzjev verovert een compagnie per ongeluk een dorpje op de Duitsers. De uitgeputte soldaten zijn ten dode opgeschreven, want de bataljonscommandant stuurt geen versterking, voedsel of munitie.
Ze krijgen wel bezoek van een agent van de gevreesde contraspionagedienst. Die moet ervoor zorgen dat alle strooibiljetten worden ingezameld waarmee de Duitsers de Russen tot overlopen willen verleiden. Een onnozele soldaat die een Duits vlugschrift in zijn zak heeft gestoken om er een shaggie van te draaien, wordt gearresteerd.
Terugtrekken is de enige rationele oplossing, maar wie zich niet doodvecht is een landverrader. Als de Duitsers met grote overmacht de Russen uit het dorpje slaan, zijn de overlevenden doodsbang voor de krijgsraad te moeten verschijnen of ter plekke te worden gefusilleerd.
Iedere handeling van de frontsoldaten en hun officieren wordt gestuurd door de angst voor superieuren, agenten en verklikkers. Door de perverse logica van het systeem leven de meerderen op hun beurt in angst voor het vuurpeloton. De uitputting, honger en verwondingen zijn bij Kondratjev een achtergrondgegeven, net als de Duitse tegenstander. Het echte gevaar komt van de eigen mensen.
Philippe Remarque

