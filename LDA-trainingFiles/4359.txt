	Media houden eigen elfstedenwedstrijd
	Van onze verslaggever
Gijs Zandbergen
 AMSTERDAM
Precies een week na de Elfstedentocht wordt vandaag in Leeuwarden de definitieve uitslag vastgesteld (Piet Kleine!). En met het verschijnen van het boek De vijftiende Elfstedentocht 1997; Heldenstrijd in ijzige wind (Uitg. Trion  17,50) kan nu ook de balans worden opgemaakt van de race die de media n  de tocht begonnen.
Daarbij hadden ze rekening te houden met snelheid, kwaliteit, omvang en prijs. In de achterhoede: 'IJsheld Henk Angenent verlangt wanhopig naar een baby', meldt Weekend (Kontekst,  2,50, vier pagina's) 'exclusief' op de voorpagina. Oei. In de kop van het artikel blijkt echter dat de ijsheld slechts 'dolgraag' vader wil worden. En in de platte tekst zwakt de redactie het verder nog af. De ijsheld en zijn vrouw Sannah hebben het gewoon nog te druk voor kinderen.
Voor een stuiver meer valt in Party (Party Publishing, zes pagina's) te lezen dat Evert van Benthem er spijt van heeft met wedstrijdschaatsen te zijn gestopt. En in Story (VNU,  2,55, drie pagina's) wordt onthuld dat Henk en Sannah vroeger vaak naar zogenoemde schuurfeesten gingen. Aktueel (Kontekst,  2,95, acht pagina's) doet het vooral met foto's en de mededeling dat Angenent 'zich niet op glad ijs begaf', toen hij op de Bonkevaart een vroege sprint begon.
De middenmoot wordt aangevoerd door Nieuwe Revu (VNU,  3,75, veertien pagina's). Hierin voor het eerst ook aandacht voor de verliezers. Hans Afman (55) deed als dienstplichtig soldaat in 1963 al mee. In dat jaar werd hij bij Harlingen van het ijs gehaald. In 1986 kwam hij ten val bij Bartlehiem en vorige week stapte hij in Dokkum met bevroren ogen van het ijs.
Panorama (VNU,  3,75, 32 pagina's) had al een bijlage over het EK-schaatsen in productie toen daar de Elfstedentocht doorheen fietste. Geen nood. Binnen 36 uur werd een bijlage ¡n een bijlage gemaakt. Veel foto's en een troostend artikel over de aanstaande vader Rudy Langen, die zes seconden te laat in Dokkum arriveerde en met de bus naar Leeuwarden moest.
De meest Friese bijdrage werd geleverd door uitgeverij Van der Meulen te Sneek, die twee series van elk 'acht gesorteerde ansichtkaarten' ( 4,95) liet verschijnen. Van der Meulen: 'We hadden op zes plaatsen fotografen staan. 's Nachts om twee uur was de productie klaar. Jammer, althans commercieel jammer, was dat de tocht niet op maandag werd gehouden. Nu waren, toen we klaar waren, al weer veel mensen uit Friesland vertrokken en moest de verkoop anders geregeld worden. Maar het loopt toch wel goed. We hebben er twee keer 25 duizend laten drukken.'
Met zijn kaarten was Van der Meulen niet zo snel klaar als de bijlage van de Leeuwarder Courant, die zaterdagmiddag al te koop was, maar wel sneller dan de eerste van de boekentop-drie, het boek Elfstedentocht 1997; De tocht van 4 januari in woord en beeld (Friese Pers Boekerij,  12,50, 64 pagina's). Dit boek, met een eerste oplage van vijftigduizend stuks, lag zondagochtend in de Friese winkels. Zo snel produceren vergt veel voorwerk. In het boek staan dan ook redelijk veel eerder gemaakte beschouwingen en interviews.
Uit het wedstrijdverslag: 'In Hindeloopen voert Piet Kleine, die voor het eerst de wedstrijd rijdt, de kopgroep aan. Inmiddels is die groep uitgegroeid tot twaalf man. Kleine let meer op de scheuren in het ijs dan op de stempelpost, want samen met Ren Ruitenberg vergeet hij zijn kaart af te laten stempelen.' Aan het eind van het boek kan nog net worden vermeld dat Kleine uit de uitslag wordt geschrapt. Inmiddels is de derde druk van het boek verschenen, goed voor (gezamenlijk) 90 duizend exemplaren.
Iets minder haast had de redactie van het Friesch Dagblad die het boek met de verongelijkte titel Het enige echte Elfstedentocht, logboek 97 maakte. (Bosch & Keuning/De Tille,  14,90, 78 pagina's). De iets meer tijd die de uitgever de schrijvers gunde, maakt dat voorin de uitslag kon worden vermeld, maar echt veel beter dan zijn voorganger is het boek niet geworden.
Het laatste boek heet De vijftiende Elfstedentocht 1997; Heldenstrijd in ijzige wind . Het is met 92 pagina's het dikste en het duurste boek. Het is het laatst verschenen en bevat meer informatie. Het is actueler en zorgvuldiger geschreven. Alleen de kooplustopwekkende mededeling op de omslag 'm.m.v. Erik Hulzebosch' is verneukeratief. Van een commissaris van de koningin verwacht je dooddoeners, van Erik Hulzebosch niet. Toch debiteert hij uitsluitend gemeenplaatsen: 'Als je dan toch moet verliezen, kan dat beter gebeuren door een concurrent die op die dag beter is, dan door domme pech.'
Ten slotte de duurste productie. De NOS bracht een videoband in de handel (De Elfstedentocht 1997 ( 29,95, 100 minuten) met een samenvatting van een dag uitzenden.
Is die duurste aankoop ook de beste? Ja, want de NOS heeft uitstekend werk verricht. Wie echter zijn eigen video heeft laten meedraaien, kan ook de achterpagina van Aktueel uitknippen en die op videoband plakken.

