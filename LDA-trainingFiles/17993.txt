 WEWELER ZIET 20 PROCENT WINSTDALING 1996. 
 APELDOORN, 10 jan (Reuter) - Verenfabrikant Weweler NV heeft meegedeeld dat zij over 1996 een vrijwel onveranderde omzet verwacht en een netto winst die zo'n 20 procent zal achterblijven bij de 4,5 miljoen gulden van 1995. 
 Voor 1997 wordt herstel verwacht, onder meer omdat inmiddels een volgens Weweler belangrijk exportcontract is binnengehaald. 
 "Tegenvallende afzet van veren in november en december, mede veroorzaakt door de transportstaking in Frankrijk, margedruk door hevige concurrentie en gewijzigde afzetsamenstelling vormden de oorzaak van de tegenvallende ontwikkeling (in 1996)," aldus het bedrijf in een persbericht. 
 Eerder zei Weweler nog dat zij over 1996 een netto winst verwachtte die "enigszins" achter zou kunnen blijven bij die van het voorgaande jaar. 
 Volgens Weweler had zij in 1996 echter te kampen met kostenstijgingen voor onder meer het openen van nieuwe markten en het intensiever bewerken van de Duitse markt. 
 Daardoor werd wel het exportcontract verworven, waarop de directie nu haar positieve verwachtingen voor 1997 baseert. 
 - redactie Amsterdam, tel 020 504 5000, fax 020 504 5040. 
 (c) Reuters Limited 1997. 
