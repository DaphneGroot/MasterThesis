	Varkenskop met vanille en room
	 In 1980 verscheen The Cook Book, voorbeeldig naslagwerk annex kookboek, samengesteld door de Engelse kok/ontwerper Terence Conran en culinair publiciste Caroline Conran. Het uitlegdeel beschreef ingredinten, producten, technieken en (de werking van) keukengerei en -apparatuur. Met honderden fotootjes voor extra steun. Na zeventien jaar is het herzien met hulp van kok Simon Hopkinson: The Essential Cook Book (Stewart, Tabori & Chang, import Nilsson & Lamm;  110,05). Verdient een nieuwe vertaling, toegesneden op de Nederlandse markt.
Kinderkookboeken wemelen van de knakworsttekkels en lachende beschuiten. De snoepreisjes van Asterix (Fontein;  24,95) is serieuzer. Onder meer Arabische koeskoes, piramidenkoolvis, radjakip en natuurlijk hamburgers (Gotische). Een helder tekeningetje bij elke stap en ook de striphelden zijn present.
Clare Connery komt met recepten voor Caesar salad en voor Tomatoes and mozzarella with pesto dressing. Paul Gayler maakt Gado Gado, Rick Stein een tartaar van zalm. De drempel is laag in Masterchefs - 240 Recipes from the World's Top Chefs and Cookery Writers (Weidenfeld & Nicolson, import Consul Books;  93,75). Bijdragen van Arabella Boxer, Ray Chapman, Valentina Harris, Michel Roux, Rick Stein, Roger Verg en anderen; foto's van Simon Wheeler.
Passend spectaculair is de fotografie van Tony Le Duc voor Eigentijds en eigenzinnig - De Vlaamse keuken heruitgevonden van de Vlaamse (tv-)kok, schilder en motorgek Piet Huysentruyt (Standaard Uitgeverij;  100,-). Eigenzinnig is zwakjes uitgedrukt. In anarchistische creaties brengt Huysentruyt ('Eigenlijk kook ik het liefst van al een beetje pervers') bijvoorbeeld de smaken bijeen van zeebaars, schorseneren, hert en rode biet. Hij maakt Varkenskop met vanille en oester in kaviaarroom, dan wel Paling in 't groen met gedroogde Gandaham.
In Aan tafel met Fagel (Kosmos-Z&K;  49,90) loodsen Paul, Maryette en Ton Fagel de gebruiker 'met twaalf menu's door het culinaire jaar', inclusief 'wijnidee'. In juni omvat hun menu Zilte salade (jonge tuinboontjes, zeekraal en licht gerookte lamshaasjes), Mousse van verse forel (met tomaat en een beurre blanc) en Kalfslende in een kruidenkorst. Met als dessert Frisse soep van verse aardbeien (met ijs, citroenmelisse en roze peperbessen).
Adriaan de Boer

