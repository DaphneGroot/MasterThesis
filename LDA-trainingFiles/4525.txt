	Vuijsje zwaait dreigend met zijn knuist
	DE JAREN ZESTIG zitten in het verdomhoekje. Politici laten geen gelegenheid onbenut om het calculerende en eigengereide gedrag van burgers toe te schrijven aan de sixties. Velen menen dat de morele malaise te wijten is aan de 'moet kunnen'-mentaliteit, die haar oorsprong vond in het rebelse decennium.
De socioloog en journalist Herman Vuijsje is reeds lange tijd een vertolker van die gedachten. In zijn nieuwe studie Correct - Weldenkend Nederland sinds de jaren zestig, een bewerking van eerdere publicaties, zet hij zijn standpunten nog eens uiteen.
Toen de jaren-zestig-generatie het denkklimaat ging bepalen, zegt Vuijsje, werd het ongepast, zelfs 'levensgevaarlijk', de vrijheid en autonomie van individuele burgers iets in de weg te leggen. Het openbare debat raakte in de ban van krachtige taboes: overheidsdwang en aantasting van privacy waren uit den boze, kritiek op etnische minderheden was ontoelaatbaar.
Ook in het openbaar bestuur klonken de ideen uit de jaren zestig door: de overheid moest worden gedecentraliseerd en de samenleving moest zoveel mogelijk draaien op 'zelfregulering'. De overheid was er om burgers te helpen, niet om hen te controleren of ter verantwoording te roepen. Klantvriendelijkheid en gedogen waren ok, toezicht houden zou iets infaams zijn. Iedere vorm van overheidsbetutteling of -bemoeienis werd afgekeurd.
Deze 'totems en taboes' brachten volgens Vuijsje tal van ongewenste bijwerkingen met zich mee. Door ruimhartige subsidies aan het 'minderhedenbedrijf' kon een aanvaring met het etnische taboe worden vermeden. Een gevolg was dat er nauwelijks aanpassingseisen aan immigranten werden gesteld en dat ze zich onvoldoende de Nederlandse taal eigen maakten.
Het privacy-taboe werd een alibi om niet mee te werken aan het verschaffen van gegevens. Allerlei vormen van fraude en misbruik konden erdoor worden verhuld; illegale bewoning werd erdoor aangemoedigd. Een verdachte van moord of verkrachting hoefde geen lichaamsmateriaal af te staan voor DNA-onderzoek.
Ook decentralisatie en zelfregulering hadden ongewenste gevolgen. Door de lokale overheden meer macht te geven kon de overheid verantwoordelijkheden afschuiven en bezuinigingen doorvoeren. Lokale overheden zetten de bijl in regelingen waarvoor geen effectieve lobby werd gevoerd, zoals voorzieningen voor gehandicapten. Burgers raakten de mogelijkheid kwijt zich tot de overheid te wenden en zich op bindende regels te beroepen. De zwakste groeperingen, niet in staat hun belangen te behartigen, werden hiervan de dupe.
Tegelijkertijd raakte het openbare domein ontwricht door calculerende burgers. Door de lage pakkans kregen burgers veel mogelijkheden misbruik te maken en lasten af te wentelen op het collectief (van belastingfraude tot doorrijden na een aanrijding). Ook nu werden de zwakke groepen de dupe. Zij hadden minder mogelijkheden en kennis om te vrijbuiten en draaiden op voor de hogere premies.
Progressieve bestuurders deelden in de malaise door gegevens over grootscheeps misbruik van uitkeringsgelden en criminaliteit onder bepaalde etnische groepen onder tafel te vegen. Daardoor kon niet tijdig worden geanticipeerd op problemen, zodat de wal het schip moest keren. Door tal van problemen moest de overheid in de jaren negentig strenger gaan optreden; etnische minderheden moesten zich aanpassen. Zelfs het privacy-taboe heeft inmiddels zijn scherpe kanten verloren.
Progressief Nederland, concludeert Vuijsje, heeft de zorg voor de zwakkeren verkwanseld en staat met lege handen: allerlei regelingen (zoals de WAO) zijn uitgekleed, asielzoekers worden teruggestuurd naar moorddadige landen en persoonsgegevens worden zonder veel omhaal aan elkaar gekoppeld.
Het zal niet verbazen dat Vuijsje na deze sombere conclusies pleit voor een sterke centrale overheid. Het probleem van calculerende burgers moet worden opgelost door afspraken te maken waaraan men elkaar houdt en door vrijwillige aanvaarding van toezicht en dwang.
Vuijsje schrijft meeslepend en inzichtelijk. Hij gaat recht door zee en verstaat de kunst in kort bestek aan te geven wat er fout is gelopen. Helaas stuit de lezer regelmatig op impressionistisch taalgebruik volgens het HP/De Tijd-recept: 'De nieuwe oom is een grote lobbes met een bte glimlach, die je een grote knuist geeft met vijfentwintig piek erin. Hij is vergeten hoe hij die knuist dreigend kan laten zwaaien, of hoe hij die zware bromstem van hem moest verheffen.'
Soms probeert Vuijsje op makkelijke wijze zijn gelijk te halen. Als hij de jaren zestig bespreekt, meent hij dat spot en ridiculisering toereikend zijn om de lezer op zijn hand te krijgen ('de ouders zitten met de handen in het haar tegenover krengen van kinderen die opgroeiden voor galg en rad'). Als hij in debat gaat met hooggeleerde tegenstrevers (Elias en De Swaan bijvoorbeeld) is zijn betoog veel overtuigender.
Ondanks zijn grote kennis van zaken gaat Vuijsje eenzijdig te werk. De overvloed aan literatuur over de feilen van de centrale overheid (bureaucratische verkalking, overgewicht, tanend gezag) laat hij onbesproken. Het inzicht dat de overheid het niet alleen afkan en in samenwerking met burgers en organisaties problemen dient aan te pakken, krijgt evenmin aandacht. De gedachte dat het vertrouwen in zo'n 'begeleidende' overheid beduidend groter kan zijn, komt niet op. Dat gedogen een legitiem middel kan zijn om een overgangssituatie tussen oude en nieuwe rechtsnormen te overbruggen, blijft onvermeld.
Nu moet elk boek dat veel zeggingskracht heeft - en dat heeft Correct - vertekeningen aanbrengen. Soms wordt dat al te gortig. Volgens Vuijsje bleven linkse intellectuelen de totems en taboes van de jaren zestig omarmen; zij volhardden in politiek correcte opvattingen.
Maar was links Nederland de laatste decennia werkelijk zo 'puriteins' als Vuijsje suggereert? Natuurlijk, bij velen was verontwaardiging over alledaags racisme snel gewekt. Antiracisten als oud-burgemeester Van Thijn maakten onnodig vergelijkingen met nazi-praktijken. Anderen trachtten minderheden de rol van slachtoffer op te dringen.
Niettemin, toonaangevende linkse denkers als Nauta, Kalma, Schuyt, Scheffer, Achterhuis en De Beus deden precies wat zij van Vuijsje moesten doen: tegenspraak leveren, het debat verrijken met nonconformistische gedachten. Terwijl Vuijsje onder progressieve intellectuelen uitsluitend dogmatisme waarneemt, is het aannemelijker dat scepsis, pragmatisme en openheid wijder verbreid zijn geraakt.
Na de jaren zeventig zijn heilsleer en zendingsdrang steeds meer uit het politieke debat verbannen. De spraakmakende intellectuelen verbieden het debat niet, zoals Vuijsje beweert, noch censureert weldenkend Nederland zichzelf. Wat dat betreft ziet Vuijsje schimmen.
Bas van Stokkom
Herman Vuijsje: Correct - Weldenkend Nederland sinds de jaren zestig.
Contact; 219 pagina's;  39,90.
ISBN 90 254 2213 6.

Foto
	Het Lieverdje in Amsterdam. FOTO WIM RUIGROK - DE VOLKSKRANT

