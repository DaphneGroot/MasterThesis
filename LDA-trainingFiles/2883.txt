	Voorzitter commissie maant kabinet advies over te nemen 'Verbeter positie kind van homopaar'
	Van onze verslaggeefster
Jos Smits

DEN HAAG
Zowel het kabinet als de Tweede Kamer is verdeeld over het homohuwelijk. En dan blijkt de adviescommissie-Kortmann, die orde moest scheppen, ook al uiteen te vallen in een minder- en een meerderheid.
Prof. mr. S. Kortmann, voorzitter van de commissie, betreurt dat de verdeeldheid wordt benadrukt. 'Want over de hoofdlijn zijn we het wl eens.' Die hoofdlijn is dat de rechten van kinderen in homorelaties beter moeten worden geregeld.
Staatssecretaris Schmitz van Justitie heeft dinsdag, naar aanleiding van het advies van de commissie, laten weten dat het kabinet nog voor het eind van het jaar met een standpunt komt over het homohuwelijk.
Kortmann ('schrijft u alstublieft Bas, want ik word vaak verward met mijn broer die ook hoogleraar is') hoort tot de minderheid in de commissie die tegen het homohuwelijk is. 'Er spelen ook argumenten van minder rationele aard. Dat maakt dat de discussie lastig is te stroomlijnen.'
- Hoe ging u om met de niet-rationele argumenten? De commissie bestond uitsluitend uit juristen, die doorgaans alleen rationele argumenten hanteren.
'Wij zijn gewone mensen, hoor. Je probeert emotionele argumenten te rationaliseren, zij het dat voor de meerderheid in de commissie een emotioneel argument de doorslag heeft gegeven. Dat argument was: naar ons idee is openstelling van het huwelijk voor homo's noodzakelijk, omdat gesloten houden een vorm van discriminatie is, die voortkomt uit de historie waarin homofilie werd afgewezen.
'De minderheid ontkent dat emotionele argument niet, maar weegt dat af tegen het argument dat je internationaal niet uit de pas moet lopen. Alle ons omringende landen hebben of werken aan wetgeving voor geregistreerd partnerschap.
- Hoe weet u dat de minderheid zich niet door dezelfde emotie laat leiden?
'Het is lastig bij jezelf te onderkennen in hoeverre je rationele argumenten zijn ingegeven door verborgen emoties. Ik heb mijn best gedaan te rationaliseren, maar ik durf er mijn hand niet voor in het vuur te steken dat er bij mij geen emoties meespelen.
'Er waren af en toe stevige discussies. Er zaten mensen in de commissie met uitgesproken opvattingen, maar het waren aardige mensen. Ik heb nooit hoeven ingrijpen. Ik heb ook geen poging gedaan unanimiteit te forceren. Dat is bij zo'n onderwerp niet verstandig.'
- Hoe komt het dat de commissie wel unaniem is bij het regelen van de rechtsbescherming voor kinderen in homorelaties? De emoties en het morele oordeel over homoseksualieit spelen daarin ook een rol?
 'De commissie heeft zwaar laten meewegen dat vaststaat dat een groot aantal kinderen, twintig- tot dertigduizend, opgroeit in relaties tussen personen van hetzelfde geslacht. Alle leden waren ervan overtuigd dat die kinderen recht hebben op een vorm van bescherming die gelijk is die van kinderen die binnen een huwelijk van hetero's opgroeien. We gaan verder dan het kabinet bij het regelen van de positie van kinderen van homoparen. Een essentieel verschil met het kabinetsstandpunt is dat in geval een kind wordt geboren in een relatie van duomoeders, er van rechtswege gezamenlijk gezag moet worden toegekend. Ik hoop dat het kabinet dat overneemt.'


- Als u vindt dat er wat de kinderen betreft gelijke behandeling moet zijn, waarom dan niet eenvoudigweg homo's laten trouwen?
'Ook de leden van de commissie die voor het openstellen van het huwelijk voor homo's zijn, willen daaraan geen afstammingsrechtelijke gevolgen verbinden. Het doorslaggevende punt is dat er in een relatie van personen met hetzelfde geslacht per definitie een derde in het spel is. 'Bij twee duomoeders is er een biologische verwekker. Die is er in alle gradaties. Van medische technieken tot het geval dat een man zonder technische ingrepen het kind heeft verwekt.
'Het kind heeft er recht op te weten wie zijn vader is en mogelijk recht op een familierechtelijke betrekking met hem. Je kunt ook de vraag stellen in hoeverre de verwekker recht heeft op erkenning en bescherming van zijn relatie met het kind.'
- De commissie adviseert, en dat gaat ook verder dan het kabinet wil, om adoptie mogelijk te maken voor duomoeders. Op die manier ontstaat een juridische betrekking tussen het kind en de familie van de niet-biologische moeder of vader.
'De commissie vindt dat er uiterst voorzichtig moet worden omgegaan met adoptie. Adoptie snijdt elke betrekking door met de biologische ouder. Maar als duidelijk is dat de biologische ouder niets betekent of kan betekenen voor het kind, dan is adoptie mogelijk. De rechter zal dat beoordelen.'

- Heeft de commissie ook een waardeoordeel willen uitspreken over de homoparen met kinderen?
'De commissie meent dat je niet voorbij kunt gaan aan de derde in het spel bij die relaties.'

- Vindt u daarmee dat die derde er altijd bij betrokken moet zijn?
'Nee, dat zegt de commissie ook niet. Dat is afhankelijk van de aard van die relatie. '

Foto
	Prof. mr. S. Kortmann: 'Wij zijn gewone mensen, hoor.' FOTO JIRI BLLER

