	Likkebaarden van de Oekranse technologie
	Chiel Marijnissen, manager van het Brabantse bedrijf Interturbine, baant zich een weg over een vervuilde binnenplaats in Kiev. Er staat een loods, zo te zien op inzakken. Binnen zijn de contouren van een machinepark zichtbaar. Is dit het restant van een fabriek? Nee, dit is de parel van de Oekranse wetenschap, het Paton-onderzoeksinstituut. Het is al tientallen jaren een technologisch centrum, vroeger van de Sovjet-Unie en nu van Oekrane. Marijnissen hoopt uit deze parel klinkende munt te slaan.
Professor Borisov van het instituut toont zijn jongste vinding. Marijnissen en een andere Nederlander, Willem Ouddolf van Economische Zaken, kijken likkebaardend toe. In deze bouwval ziet een staaltje techniek zonder weerga het licht. 'Dit is de electronic beam physical vapor dispenser', introduceert Borisov een kast waaruit verblindend licht en oorverdovend lawaai komt. Met supersonische snelheden hamert de machine een spijkerharde coating op metaal, een technologie die nog nergens anders ter wereld bestaat.
Interturbine, dat onder andere turbines maakt voor vliegtuigmotoren, wil een dergelijke machine dolgraag hebben in de Nederlandse fabriek in Lomm. Er staat al een vergelijkbaar apparaat van Borisov met iets andere technologie. Ook dit is een PSO-project.
Marijnissen begeleidt samen met Ouddolf de ontwikkeling van prototype naar verkoopbaar product. Het technologische kunnen van de Oekraners is ongevenaard, leggen ze uit, maar hun onvermogen om te managen en te verkopen ook. 'Ze weten niet wat planning is', zegt Marijnissen. 'Ze hebben geen idee van prijzen, doen niet aan overhead of afschrijven, en weten niet wat hun spullen waard zijn.'
Marijnissen vertelt dat hij een Oekrans bedrijf eens om een kostenindicatie vroeg en als antwoord kreeg: vijf miljoen dollar. 'Toen ik aangaf dat ik dat wel veel vond, daalde de prijs meteen tot honderdduizend dollar.'
Directeur Konstatin Yoeschenko leidt de Nederlanders rond in de expositieruimte met staaltjes technologie van het Instituut. Er staan indrukwekkende producten, zoals zonnepanelen van het Russische ruimtestation Mir. Yoeschenko noemt met trots de contracten met Franse, Duitse en Amerikaanse organisaties waaronder de NASA.
Maar Nederland heeft met PSO een streepje voor: 'Ik ken geen voorbeelden van zo'n succesvolle samenwerking van twee overheden', zegt hij. De Amerikanen zijn snel maar ook snel weer weg, de Fransen 'easy going' maar de Nederlanders stabiel en voorzichtig. Marijnissen en Ouddolf glimmen.

Foto
	Chiel Marijnissen van Interturbine: 'Ze weten niet wat hun spullen waard zijn.'FOTO MARCEL VAN DEN BERGH - DE VOLKSKRANT

