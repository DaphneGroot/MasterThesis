 BLYDENSTEIN VERWACHT VERLIES HEEL 1996. 
 HENGELO, 22 aug (Reuter) - Blydenstein-Willink NV verwacht dat zij dit jaar in de rode cijfers zal blijven nadat in het eerste halfjaar 1,9 miljoen gulden verlies werd geleden. 
 Bij dat halfjaarverlies was een buitengewone last inbegrepen van 1,7 miljoen voor de reorganisatie van dochter Lakatex en de geplande sluiting van de productie van Verosoldoek in de VS. 
 "Hoewel de directie van Blydenstein-Willink nog geen uitspraak kan doen over het resultaat over het tweede halfjaar, verwacht zij wel 1996 af te sluiten met een negatief netto resultaat, mede tegen de achtergrond van de getroffen buitengewone last," aldus het bedrijf. 
 De textielfabrikant zei in april dat zij voor 1996 opnieuw een moeilijke markt en forse investeringen verwachtte maar een prognose werd tot nu toe niet gegeven. In 1995 werd een jaarverlies geleden van 0,9 miljoen gulden. 
 Vooral in het eerste kwartaal bleef de vraag naar bedrukte interieurstoffen bij Lakatex achter, mede door de aanhoudende prijsconcurrentie. Het aantal medewerkers bij deze dochter is inmiddels verlaagd met 25 tot 96. 
 De in april overgenomen Mueller Zell startte aarzelend maar in het tweede kwartaal verbeterde de marktpositie en de nieuwe dochter sloot het halfjaar met een klein positief resultaat af. 
 (c) Reuters Limited 1996. 
