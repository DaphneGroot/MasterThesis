 CAO-CONFLICT BIJ OPG-DOCHTER CODI. 
 HOUTEN, 8 okt (Reuter) - Bij Codi BV, een dochter van farmaceutica-concern OPG Groep die onder meer compressen en operatielakens maakt, is een conflict over de nieuwe CAO uitgebroken, zo meldt de Industriebond FNV. 
 Volgens de vakbond gaat de ruzie over het niet nakomen door de Codi-directie van gemaakte afspraken over werktijden voor de twee-en drieploegendiensten. 
 Direct nadat een principe-akkoord over de CAO was afgesloten en er ledenvergaderingen waren gehouden heeft Codi-directeur Van Manen volgens de Industriebond FNV aangegeven dat hij de gemaakte afspraken niet wil nakomen. 
 Codi werkt volgens de bond bij haar ploegendiensten al jaren met een werkweek van 34,25 uur. Na het principe-akkoord kwam de directie echter met een rooster van gemiddeld 38 uur. 
 De bonden willen de CAO nu niet tekenen en eisen voor 16 oktober een resultaat dat recht doet aan de eerdere afspraken. Gebeurt dat niet dan volgt mogelijk een werkstaking. Als eerste reactie negeren de vakbondsleden het door de directie ingestelde nieuwe rooster en blijven zij volgens de oude roosters werken. 
 De Industriebond FNV is verontwaardigd over de volgens haar "ongehoorde" manier waarop Codi-directeur Van Manen de leden van zijn ondernemingsraad heeft behandeld en onder druk heeft gezet. 
 (c) Reuters Limited 1996. 
