	Bij Willem II zijn oorbellen dit seizoen taboe
	Van onze verslaggever
Willem Vissers
 TILBURG
Het spandoek achter het doel verwoordt de stem des volks in voetballend Tilburg: 'Met Co komt de toto zo.'
Co is trainer Adriaanse en toto de commercile naam van de eerste divisie.
Het rommelt bij Willem II en dus was het maar goed dat de club die zich wel eens het 'Ajax van het Zuiden' pleegt te noemen woensdag de bekerwedstrijd tegen de zeer modale eerste-divisieclub RBC met 3-1 won.
Willem II, puntloos in de eredivisie met de uitwedstrijd tegen PSV aanstaande, plaatste zich wel voor de tweede ronde van de KNVB-beker.
Co Adriaanse vertrok na vorig seizoen als directeur opleidingen bij Ajax en tekende voor drie jaar bij Willem II. Sindsdien is alles anders in Tilburg, met name waar het gaat om discipline.
Spelers en trainer moeten aan elkaar wennen. De trainer: 'Het is als in zo'n glazen bolletje met een Oostenrijks landschap. Als je schudt is alles troebel en ziet het er niet uit. Later, in rust, ligt alle sneeuw mooi op zijn plek.'
De regionale media schieten met scherp. Zaterdag verscheen een commentaar met de kop de Tiran van Tilburg. Adriaanse liep al weg tijdens een vraaggesprek met TV 8. Dinsdag sprak het bestuur met de regionale media over de gespannen verhouding.
Om het trainingsveld is een hek met prikkeldraad geplaatst, hetgeen voor sommigen in het Brabantse land moeilijk te bevatten is. De naam Alcatraz, naar de beroemde gevangenis voor de kust van San Francisco, is al gevallen.
Of, zoals een ander spandoek zegt: 'Willem II moet Willem II blijven.' Adriaanse, uitleggend: 'Het trainingsveld is onze werkvloer, een intiem gebeuren. Daar worden dingen gezegd die niet voor ieders oor zijn bestemd. Bovendien reden soms fietsen of brommers over het veld. Mijn voorgangers vroegen om zo'n hek, ik heb het geeist.'
En dan is daar het drama van de koffiejuffrouw in het spelershome, Willeke Peijen, die na zeven jaar van trouwe dienst is ontslagen en die zelfs in de landelijke krant mocht uithuilen. Volgens haarzelf is ze weggestuurd om 'clubondermijnende activiteiten', wat die ook mogen inhouden. Adriaanse weer: 'Het ontslag is niet ingefluisterd door mij. Ik sta er overigens wel achter.'
Speler Marco Heering zegt dat hij en zijn collega's erg moeten wennen aan het strakke regime. Hij somt zaken op die voor de voetballer anno 1997 vrij ingeburgerd zijn doch onder Adriaanse verboden, zoals daar zijn: het dragen van oorbellen of gekleurde voetbalschoenen, roken in het spelershome. Binnenstebuiten gekeerde sokken in de wasmand zijn een boete waard.
Heering: 'Als we naar onze schoonmoeder gaan mag een oorbel wel. Op de terreinen van Willem II niet.' Over Adriaanse zelf is hij positief: 'De trainingen zijn afwisselend en goed.' Volgens de trainer mogen sieraden nou eenmaal niet volgens de reglementen, omdat je iemand ermee kunt blesseren. En over die schoenen: 'Voetbal is een groepssport, je bent afhankelijk van elkaar. Een speler dient zich te onderscheiden met voetbalacties. Niet bij voorbaat. Zo van, kijk mij eens even.'
Tot de pauze heeft het volk woensdag weinig reden tot gemor. Willem II speelt verzorgd, met flitsende acties van de rechts- en linksbuiten Sanou en Kolkka. Uitgerekend Wynhard, met wie Adriaanse nog werkte bij Ajax, opent de score. Nog voor rust scoren ook Kolkka en Konterman voor de ploeg die nog belangrijke spelers (Schenning, Van der Vegt) mist door blessures. Na de pauze is het allemaal veel minder aan Tilburgse kant. De 3-1 is van Van Galen. Het stadion is al bijna leeg als het clublied nog schalt: 'Denk aan je roem en glorie, denk aan de vriendschapsband'.

Foto
	Co Adriaanse FOTO ARNO LINGERAK

