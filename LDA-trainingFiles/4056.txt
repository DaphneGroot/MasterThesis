	Renes en Joosten brengen Verdi met chic tsjingboem
	Rigoletto, van Verdi, door de Vlaamse Opera, in Antwerpen (13 december). Herhalingen t/m 18 januari in Antwerpen en Gent.
Een vorst die tijdens de maaltijd recht vanuit het wambuis een dame penetreert, terwijl zijn hovelingen links en rechts hun disgenotes in het gezicht slaan, met voedsel bekogelen en in het keursje spuwen: dat wijst, ook in termen van zestiende-eeuwse tafeletiquette, op iets ernstigers dan alleen een algemeen verlies aan decorum.
In termen van Verdi-regie - we spreken hier van Rigoletto in een nieuwe productie van de Vlaamse Opera - wees het verloop van deze openingsscne op botte overdrijving, van een operastof die van zichzelf al dusdanig overdreven is, dat de term melodrama er als het ware voor is uitgevonden.
Maar zie; gehoorzaam aan libretto en partituur deed de zwartkijker Monterone zijn intrede. Dat is een gedupeerde edelman, die met de vorst en diens kwaadgebekte nar Rigoletto nog een appeltje te schillen heeft. Lijfwachten rekenden hem in, en nu komt het, het waren bodyguards naar hedendaags gorillamodel. Het incident leverde, behalve ouderwets-clichematige vervreemding, het stellige vermoeden op dat deze Rigoletto-enscenering van Guy Joosten een valse start maakt.
Het is een opzettelijke valse start, zo blijkt. Lawrence Renes dirigeert gewoon verder, en Renes (die niet alleen bij de Nationale Reisopera maar ook bij de Vlaamse Opera tegenwoordig zeer in de smaak valt) doet dat uitstekend.
Joosten's regie is er een van de ingebouwde stijlbreuk. Het verhaal van Rigoletto, de gebochelde wiens dochter Gilda door zijn broodheer wordt onteerd, en die zijn wraakactie ziet uitmonden in de vondst van zijn doorstoken Gilda in een voddenzak, dat treurspel wordt beurtelings verkleind en uitvergroot.
Klein is de bochel van Timothy Noble, een grand seigneur onder de Verdi-baritons, wiens mismaaktheid in deze productie - een licht opgehoogde linkerschouder - meer in de categorie 'klein gebrek geen bezwaar' valt. Sterk uitvergroot is daarentegen de vroomheid van Cyndia Sieden, een fragiele trippel-Gilda wier grootste passie aanvankelijk is gelegen in het branden van waxinelichtjes bij een wanstaltige Jezusschildering in haar achtertuin. Klein gehouden is het sterven van Henk van Heijnsbergen (Monterone), wiens tierende hoofd in de tweede akte nog even vanuit de gang door een venster breekt, voordat een lijfwacht er achteloos (pang) een eind aan maakt. Uitvergroot is de dreiging die Joosten doet uitgaan van Gidon Saks, de huurmoordenaar Sparafucile, in wiens herberg in de derde akte een schijnsel heerst, even kleurig en treurig als in de horeca van Fassbinders film Qurelle. Met zijn zuster en lokvogel Maddalena (Graciela Araya) heeft de messentrekker, naar de laatste mode, een incestueuze verhouding.
Het resultaat fascineert. Wat plat schijnt krijgt een extra dimensie, en alles wat er op papier dik bovenop ligt, blijkt doorzichtig, betrekkelijk en vluchtig te wezen.
Het is een gedistingeerde Rigoletto. Kom daar tegenwoordig eens om, zouden Verdi en zijn letterknecht Piave wellicht zeggen. Hun hoogste doel, bij het mutileren van Victor Hugo's toneelstuk Le roi s'amuse tot wat ze in alle eer en deugd een 'melodramma in drie akten' noemden, was het sorteren van 'effect'. Effectrijk is ook het tsjingboem in Verdi's partituur, Verdi's boze baritongorgel; de hoge noot bij de hoge nood. Allemaal in overeenstemming met wat wij in meer onwelwillende zin 'melodrama' noemen, wanneer we het hebben over ongefundeerde slechtheid, onberedeneerbare goedheid en scnes die van toeval aan elkaar hangen.
Maar eindeloos subtiel zijn de middelen waarmee Verdi in de zang van Gilda ook een liefde laat gloeien voor haar verkrachter, en sporen van charme laat vermoeden in de cantilenen van deze hertog en bedrieger. Weinig subtiel, maar steeds voor meerdere uitleg vatbaar, zijn de tonen waarmee de gebochelde zijn dochter zowel liefkoost als tiranniseert. De muzikale wereld waarmee Verdi hen omringt, heeft felle kleuren maar ook tal van tussentinten.
Lawrence Renes is hier de distinctie in eigen persoon. Hij heeft het operavak snel onder de knie gekregen, en wel op een wonderlijk tegen de tijdgeest indruisende manier. Waar veel jongeren in het vak zich profileren met markante accenten en contrastwerkingen, zoekt Renes het in ronde contouren en een vloeiende beweging. En, een beetje op z'n Bernard Haitinks, in een strijkersklank van immer hoge temperatuur.
De jonge Marcus Haddock, zanger van de hertog-rol, is ook een soort Renes, maar dan in het vocale. Zijn Donna e mobile? Gewoon 'Donna e mobile', zonder bombarie maar mooi. Cyndia Sieden, vocaal bijna al te fragiel voor haar rol, spint garen bij het indringende piano dat Verdi haar in de aria 'Caro nome' toestaat.
Roland de Beer

Foto
	Feest in de Vlaamse Opera: eettafel in 'Rigoletto'. FOTO PHILE DEPREZ

