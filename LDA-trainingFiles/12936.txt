Vincent Price.
Vincent Price in "Angel Street", 1942
Vincent Price (St. Louis (Missouri), 27 mei 1911 – Los Angeles (Californië), 25 oktober 1993) was een Amerikaans acteur. Hij is voornamelijk bekend om zijn rollen in horrorfilms.
Jeugd en vroege carrière.
Vincent Leonard Price Jr. werd geboren in St. Louis in de staat Missouri. Zijn vader was directeur van de National Candy Company, zijn grootvader was de 'uitvinder' van Dr. Price's Baking Powder en verzekerde de familie van een vrij bescheiden kapitaal. Vincent werd opgeleid aan de Yale-universiteit en het Courtauld Institute in Londen, in kunstgeschiedenis en fijne kunst. In de jaren dertig raakte hij geïnteresseerd in het theater. Vanaf 1935 was hij professioneel acteur.
Carrière.
Zijn filmdebuut was zijn rol in de film "Service de Luxe", daarna speelde hij in verschillende andere films, zoals in "Laura" (1944) van Otto Preminger. In de jaren vijftig begon hij meer rollen aan te nemen in het horrorgenre en speelde hij in films als "The House of Wax" (1953) en "The Fly" (1958).
In de jaren 60 had Price enkele successen. Hij speelde onder andere in low-budget films zoals: "The Pit and the Pendulum" (1961), "Tales of Terror" (1962), "The Comedy of Terrors" (1963) en "The Raven" (1963).
Hij speelde ook in enkele komische films zoals "Dr. Goldfoot and the Bikini Machine" (1965) en in 1968 speelde hij met Patricia Routledge ook in de musical "Darling of the Day".
Latere carrière.
In de jaren 70 presenteerde hij een radioprogramma van de BBC, "The Price of Fear", speelde hij een bijrol in het kinderprogramma "The Hilarious House of Frightenstein" en deed mee in de episode "Black Magic" uit de serie "The Bionic Woman".
Wat veel mensen aansprak, was zijn donkere, scherpe stem, die onder meer terug kan worden gehoord op het album van Alice Cooper "Welcome to My Nightmare" en in het nummer "Thriller" van het gelijknamige album van Michael Jackson.
Buiten zijn werk als acteur was Price een fervent kunstverzamelaar en een gewaardeerd kok. Zijn kunstverzameling resulteerde uiteindelijk in de oprichting van de Vincent Price Gallery.
Dood.
Op 25 oktober 1993 stierf Vincent Price aan de gevolgen van longkanker. Hij werd gecremeerd.
