Trinidad en Tobago.
De Republiek Trinidad en Tobago is een land gelegen in de zuidoostelijke hoek van de Caribische Zee, voor de kust van Venezuela. Het bestaat uit twee grote eilanden en een aantal kleinere eilandjes. Het grootste eiland is Trinidad; het eiland Tobago is veel kleiner en veel minder bevolkt. Beide eilanden maken deel uit van de Bovenwindse Eilanden van de Kleine Antillen.
Geschiedenis.
Er is weinig bekend van de geschiedenis van de eilanden voordat ze werden ontdekt door Christoffel Columbus op 31 juli 1498. Hij vernoemde Trinidad naar de Heilige drie-eenheid (Spaans "trinidad" betekent "drie-eenheid") en Tobago werd door hem Bella Forma "(nl: Prachtige formatie)" genoemd. Later werd dit echter veranderd in Tobago, waarschijnlijk ontleend aan het woord tabak.
De Spanjaarden vestigden zich op Trinidad, ondertussen veranderde Tobago regelmatig van Europese heerser, maar de nederzettingen op beide eilanden waren klein en onderontwikkeld. De opeenvolgende landen waren er voornamelijk op uit om Tobago vrij te houden van zeerovers. In 1652 werd het eiland gekoloniseerd door Koerland. Nederland veroverde het in 1655, maar kort daarna ging het weer over op de vorige heerser. In de 18e eeuw verkregen de Britten beide eilanden en ze werden in 1889 samengevoegd tot de kolonie Trinidad en Tobago.
Na de Tweede Wereldoorlog werden er Amerikaanse marinebases op Trinidad gevestigd en de eilanden werden in 1958 onafhankelijk als onderdeel van de West-Indische Federatie. De federatie werd echter snel ontmanteld en de onafhankelijke natie Trinidad en Tobago werd in 1962 opgericht, aanvankelijk als een monarchie met de Britse koningin als staatshoofd. In 1976 werd de monarchie afgeschaft en de republiek uitgeroepen.
In het begin van de 21e eeuw is het land één van de welvarendste in het Caribische gebied, wat vooral te danken is aan het winnen en verwerken van olie en aardgas. Toerisme, waarvan het meeste op Tobago, is doel van expansie en is groeiende.
Geografie.
Het terrein van de eilanden bestaat hoofdzakelijk uit vlaktes, al heeft het hoogste punt van het land, El Cerro del Aripo, een hoogte van 940 meter. Het klimaat is tropisch met een regenseizoen in de tweede helft van het jaar. Anders dan andere Caraïbische eilanden, hebben Trinidad en Tobago maar in zeldzame gevallen te maken met tropische stormen.
De meerderheid van de bevolking woont op Trinidad, waar zich ook de meeste en belangrijkste steden bevinden, inclusief de hoofdstad Port of Spain. De grootste plaats op Tobago is Scarborough.
Bestuurlijke indeling.
Trinidad en Tobago is bestuurlijk onderverdeeld in negen regio's, drie boroughs (Arima, Chaguanas en Point Fortin)
en twee steden (Port of Spain en San Fernando).
Politiek.
Het staatshoofd van Trinidad en Tobago is de president, die wordt gekozen door het parlement. Dit parlement bestaat uit twee kamers, de Senaat (31 zetels) en het Huis van afgevaardigden (36 zetels). De leden van de Senaat worden aangesteld door de president, de leden van het Huis van afgevaardigden worden gekozen bij de bevolking, door middel van vijfjaarlijkse verkiezingen.
De minister-president, die aan het hoofd staat van het Huis van afgevaardigden, wordt aangesteld door de president; normaal gesproken wordt de leider van de grootste partij gekozen.
De huidige regeringspartij (sinds 2015) is die van de Nationale Volksbeweging "(en: People's National Movement)", de oppositie is het Verenigd Nationaal Congres "(en: United National Congress)".
Bevolking.
De bevolkingsgroei van Trinidad en Tobago
De inwoners van Trinidad en Tobago worden Trinidadianen genoemd. De twee meest dominante etnische groepen zijn de afstammelingen van Afrikaanse slaven (39,5 %) en de Hindoestanen, afstammelingen van contractarbeiders uit Brits-Indië (40,3 %). De wereldwijd bekendste vertegenwoordiger van deze groep is ongetwijfeld de schrijver en Nobelprijswinnaar V.S. Naipaul, die nu Brits staatsburger is. De rest van de bevolking bestaat uit mensen van gemengde afkomst.
Er zijn veel verschillende religies in Trinidad en Tobago. De twee grootste zijn de rooms-katholieke kerk en het hindoeïsme. Het Anglicanisme en de islam hebben een kleinere groep aanhangers.
Het Engels is de enige officiële taal. Lokale varianten van het Engels-Creools worden echter het meest gesproken. Daarnaast wordt de lokale variant van het Caribisch Hindoestani, het "Trinidad Bhojpuri", lokaal bekend onder de naam "Hindi", door een kleine groep Hindoestanen gesproken.
Patois wordt tegenwoordig nog maar amper gesproken. De overheid stimuleert het leren van Spaans, in verband met de ligging van Trinidad en Tobago voor de kust van Spaanstalig Zuid-Amerika.
Cultuur.
Trinidad en Tobago zijn beroemd om de oorsprong van de Calypso-muziek, evenals de muziek van de "steeldrum". De diverse culturele en godsdienstige achtergrond, maakt het mogelijk dat er het hele jaar door vele festiviteiten en ceremonies gehouden worden.
Een andere muziekgenre dat op Trinidad en Tobago is ontstaan is Soca, een mengeling van Calypso met andere muziekgenres.
Economie.
In Trinidad en Tobago heerst een uitermate goed investeringsklimaat voor internationale ondernemingen. De laatste vier jaar is een leidende rol weggelegd voor de snelgroeiende aardgassector. Het toerisme is ook een groeiende sector, al is die niet zo groot als op vele andere Caraïbische eilanden. De economie profiteert van een lage inflatie en een handelsoverschot. Het jaar 2002 werd gemarkeerd door een solide groei in de oliesector, deels vertraagd door binnenlandse politieke onzekerheden.
Fauna en flora.
Trinidad en Tobago kent een rijke variatie aan fauna en flora. Er komen op de eilandengroep 430 soorten vogels, 100 soorten zoogdieren, 70 soorten reptielen en 620 soorten vlinders. Een deel van de diersoorten is inheems.
Sport.
De spelers van de nationale voetbalelftal van Trinidad en Tobago worden de Soca Warriors genoemd. Ze wisten zich, onder leiding van de Nederlandse bondscoach Leo Beenhakker, in 2005 voor het eerst te plaatsen voor het WK, dat in 2006 in Duitsland werd gehouden. De spelmaker van Trinidad en Tobago was toen Dwight Yorke (1971); hij heeft bij onder andere Manchester United gevoetbald. De keeper was Shaka Hislop (1969) van West Ham United FC.
Mensenrechten.
Volgens berichten van Amnesty International vinden in Trinidad en Tobago martelingen en oneerlijke processen plaats en wordt de doodstraf oneigenlijk toegepast.
Onder artikel 8 (18/1) van de immigratiewet is het homoseksuelen verboden om Trinidad en Tobago in te komen. Homoseksualiteit is verboden en wordt met gevangenisstraf beboet.
