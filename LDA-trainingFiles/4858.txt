	Chelsea heeft tegen koploper lak aan krachtsverhoudingen
Chelsea, onder leiding van speler-coach Ruud Gullit, heeft op nieuwjaarsdag voor vuurwerk gezorgd in de Engelse competitie. Voor eigen publiek versloeg de Londense club koploper Liverpool. Het doelpunt kwam op naam van de Italiaan Di Matteo. Daarmee nam de spanning aan kop in de Premier League weer toe, aangezien Arsenal en Newcastle profiteerden van de uitglijder van Liverpool.
De overwinning was een revanche voor de ruime nederlaag die Chelsea in de uitwestrijd tegen Liverpool had opgelopen. Op Anfield Road was het elftal van Gullit met 5-1 afgedroogd. Ook woensdag liet Liverpool aanvankelijk het betere voetbal zien. Met vaak vloeiende combinaties en slim positiespel werd de thuisploeg terug op eigen helft gedreven.
Een fout van Michael Thomas stelde Di Matteo in staat tegen de krachtsverhoudingen in Chelsea op voorsprong te brengen. De Italiaanse aanvaller passeerde in de 43ste minuut op snelheid de Liverpool-verdedigers en gaf doelman James met een droog schot het nakijken.
Een superieur spelend Arsenal won voor ruim 37 duizend toeschouwers op Highbury met 2-0 van Middlesbrough, dat door blessures zodanig verzwakt was dat de bijna veertigjarige manager Bryan Robson zichzelf moest opstellen. Arsenal verkleinde door de overwinning de achterstand op Liverpool tot twee punten en heeft een wedstrijd minder gespeeld dan de ranglijstaanvoerder.
Dennis Bergkamp opende de score voor de Gunners, na een kwartier met een volley van ruim twintig meter. Vlak voor rust verdubbelde Ian Wright de marge. Het was zijn tweehonderdste doelpunt in het Engelse betaald voetbal.
Ravanelli had Middlesbrough terug in de wedstrijd kunnen brengen, maar zijn strafschop, gegeven na een tackle op de Italiaan door de Fransman Vieira, ketste af op de lat. Arsenal beÃ«indigde de wedstrijd met tien man. Charlie Hartson werd uit het veld gestuurd.
De eerste goal van 1997 in de hoogste afdeling kwam op naam van Alan Shearer. De steraanvaller van titelpretendent Newcastle United had tegen Leeds al na vier minuten succes. Hij knalde in de rebound raak. Shearer zorgde ver in de tweede helft ook voor 2-0. Les Ferdinand bepaalde vlak voor tijd de eindstand op 3-0.
Nottingham Forest lijkt toch baat te hebben bij de trainerswissel. Onder aanvoering van speler en interim-coach Stuart Pearce werd woensdag de tweede zege geboekt. Forest zegevierde in Londen met 1-0 over West Ham. Campbell was de matchwinner voor zijn ploeg, die de laatste plaats voorlopig overdeed aan Southampton. De club van Van Gobbel en Monkou kwam niet in actie. Het duel met Wimbledon werd wegens het keihard bevroren veld afgelast.
In Schotland eindigde de derby van Edinburgh tussen Heart of Midlothian en Hibernian in een grote triomf voor de Hearts. Op eigen terrein werd met liefst 4-0 gewonnen van de stadgenoot. De onlangs aangetrokken Jim Hamilton scoorde tweemaal. John Robertson en Colin Cameron maakten de andere doelpunten.
Hibernian speelde vanaf de 38ste minuut - het stond toen pas 1-0 - met tien man. Verdediger Andy Millen kreeg voor de tweede keer geel. Dundee United won, mede door twee doelpunten van Steve Pressley, met 4-0 van Aberdeen. Vandaag staat de klassieker tussen Glasgow Rangers en Celtic op het programma.

Foto
	Liverpool-doelman James en zijn ploeggenoot McAteer betwisten Chelsea-aanvaller Zola (rechts) de bal. FOTO AP

