	Venables begint goed als coach Australië
Australië heeft zaterdag in Sydney een vierlandentoernooi gewonnen. De nieuwe ploeg van de Engelse voetbaltrainer Terry Venables zegevierde ook in de laatste wedstrijd. Het gastland bleef Noorwegen dankzij een treffer van Robbie Hooker in de 72ste minuut met 1-0 de baas.
Eerder won Australië van Nieuw-Zeeland en Zuid-Korea. Voor Venables was het toernooi zijn eerste karwei in dienst van Australië. De voormalige bondscoach van Engeland heeft een contract tot medio 1998 bij zijn nieuwe werkgever getekend. Hij moet Australië naar de eindronde van het wereldkampioenschap volgend jaar in Frankrijk leiden.

