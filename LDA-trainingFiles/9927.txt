Ticino (kanton).
Ticino (in het Nederlands soms ook: Tessino) is het zuidelijkste kanton van Zwitserland. Het is genoemd naar de gelijknamige rivier en is bijna volledig Italiaanstalig, op de Duitstalige gemeente van Gurin na. De naam Ticino is Italiaans, in de drie andere landstalen (Duits, Frans en Reto-Romaans) heet het kanton "Tessin".
Geografie.
Het kanton ligt aan de zuidkant van de Alpen. Het grenst aan Italië en de kantons van Graubünden, Uri en Wallis. Aan het Lago di Lugano ligt de Italiaanse enclave Campione d'Italia, dat geheel door Zwitsers gebied is omgeven. Het hoogste punt van kanton Ticino is de 3402 meter hoge Rheinwaldhorn ("Adula"). Het grootste deel van het Lago di Lugano en het noordelijkste gedeelte van het Lago Maggiore liggen in dit kanton.
Economie.
Het overgrote deel van de bewoners van Ticino werkt in de tertiaire sector. Bekendere producten die uit de primaire sector komen, zijn verschillende kaassoorten en wijnen.
Talen.
30% van de bevolking van Ticino heeft geen Zwitsers paspoort (2002).
Plaatsen en gebieden.
De oppervlakte van Ticino bedraagt 2811 km² en de hoofdstad van Ticino is Bellinzona.
De grootste stad is Lugano. Andere steden in Ticino zijn: Locarno, Mendrisio en Chiasso.
Districten.
Topografische kaart van het kanton Ticino
Toerisme.
De meeste toeristen zijn te vinden rondom de meren Lago Maggiore en Meer van Lugano, vooral nabij de plaatsen Ascona, Locarno en Lugano. De bergdalen Valle Maggia, Valle Verzasca en Valle Blenio zijn erg geliefd bij bergwandelaars en klifduikers, deze laatste sport wordt vooral beoefend vanaf de rotswanden bij Ponte Brolla. Op enkele plaatsen in de Tessiner bergwereld kan op bescheiden schaal gewintersport worden. De volgende bezienswaardigheden mogen niet onvermeld blijven: de hoofdstad Bellinzona, met zijn karakteristieke (drie kastelen), Locarno, het authentieke bergdorp Corippo in het Valle Veszasca en Morcote aan het Meer van Lugano, alsmede Lugano zelf met verschillende (goed bereikbare) bergtoppen met prachtig uitzicht.
Politiek.
De uitvoerende macht van het kanton Ticino ligt in handen van de "Consiglio di Stato" (Staatsraad) die uit vijf direct door de bevolking gekozen leden. De "Consiglio di Stato" wordt om de vier jaar gekozen. De voorzitter en de vicevoorzitter van de "Consiglio di Stato" worden uit het midden van de Staatsraadleden gekozen voor de duur van een jaar. De "Consiglio di Stato" is als volgt samengesteld: 2 liberale-radicalen (Partito Liberale Radicale Ticinese, 1 volksdemocraat (Partito Popolare Democratico; Christendemocratisch), 1 socialist (Partito Socialista Ticinese) en 1 "Leghista" (Lega dei Ticinesi).
De wetgevende macht ligt in handen van het kantonnale parlement, "Gran Consiglio" genaamd. De "Gran Consiglio" bestaat uit 90 leden. De "Gran Consiglio" wordt via algemeen, enkelvoudig stemrecht, voor een termijn van vier jaar gekozen. De bevolking van Ticino kiest ook twee afgevaardigden voor de "Kantonsraad" (eerste kamer federaal parlement) en 8 afgevaardigden voor de Nationale Raad (tweede kamer federaal parlement).
De verkiezing van de kantonnale regering en het kantonnale parlement gebeurt op dezelfde dag.
