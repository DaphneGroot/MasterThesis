	Alles in de gebiedende wijs
	SIJTJE VAN DER LENDE (47) is een echte liefhebber. Op zondagochtend bindt ze liefst om kwart over zeven haar schaatsen al onder, maar nu ze de vrouwenkernploeg onder haar hoede heeft komt dat er niet meer zo vaak van. Ze mist de trainingen met Atje Keulen-Deelstra, de junioren van het gewest en met de huisvrouwen. En de huisvrouwen missen haar.
Op de ijsbaan in Heerenveen richt Van der Lende haar blik regelmatig op om het 'hallo', 'hoe gaat het' en 'lang niet gezien' vriendelijk te beantwoorden. De 65-plussers hebben er zojuist een trainingsuurtje opzitten en 'doen een bakkie' in het restaurant van Thialf. Van der Lende zal echter pas de baan opstappen wanneer de top van Nederland zich op het ijs begeeft. En eigenlijk vindt ze dat jammer.
'Het is mijn werk geworden. Ik geef training aan mensen die van schaatsen hun beroep hebben gemaakt. Dat is anders, serieuzer. Met de huisvrouwen viel altijd wat te beleven. Maar ik heb het wel iets rustiger gekregen. Ik stond vroeger van 's morgens tot 's avonds laat op het ijs en dan werkte ik ook nog bij de bloedbank.'
Het afgelopen seizoen werd Van der Lende gevraagd Aart van der Wulp op te volgen als bondscoach van de vrouwen. Meer dan de helft van de kernploeg trainde al bij haar in het gewest Friesland, dus gaf ze haar jawoord aan de KNSB en nam een jaar onbetaald verlof bij haar werkgever. Niettemin ontbreekt de ambitie om zich op te werken tot een gevierde bondscoach.
'Als ze me niet gevraagd hadden, had ik niet gesolliciteerd. Ik had het hiervoor ook leuk. Het geeft me ook voldoening om meiden op te vangen die uit de kernploeg zijn gezet, en die weer op het juiste spoor te helpen. Ik zou me absoluut niet gepasseerd hebben gevoeld als ik niet voor deze baan was gevraagd.
'Ik vind het zelfs jammer dat ik de junioren nu niet meer kan trainen. Ik heb het gevoel dat ik ze in de steek heb gelaten. Als ik zie hoe snel hun niveau is gedaald, dan kan ik daar erg over inzitten. Niet dat ik nou zo'n goede trainster ben, maar ze geloven wel voor 100 procent in mij. En nu mag ik me niet eens meer met ze bemoeien. Dat vind ik wel eens lastig.'
Van der Lende leerde schaatsen in de strenge winter van 1963, het jaar waarin slechts 126 van de bijna tienduizend rijders de heroische Elfstedentocht voltooiden. Op de Friese slootjes achter haar ouderlijk huis in Sonnega werd ze aangestoken door het virus. 'Ik werd om twee uur op het ijs gezet en om vijf uur werd ik er weer vanaf gehaald.'
'Ik vond het heerlijk, ik hoefde mezelf nooit te motiveren om naar de ijsbaan te gaan. Vijftien kilometer op de fiets, door weer en wind, daar werd je hard van.' Haar toewijding en doorzettingsvermogen leverde Van der Lende drie Nederlandse titels op, maar internationale triomfen waren niet voor haar weggelegd. Het hinderde haar niet in haar streven zich op het trainersvak toe te leggen.
De erfenis van Van der Wulp was geen gemakkelijke. Op uitdrukkelijk verzoek van de vrouwen bleef oud-bondscoach Ab Krook, die een functie als topsportcordinator had aanvaard, nauw betrokken bij de coaching. Van der Wulp mocht bij belangrijke toernooien slechts de rondeborden omhoog houden. In naam was hij weliswaar bondscoach, in wezen slechts stagiair.
Van der Lende kon bij de vrouwen op meer krediet rekenen. In de kernploeg werd ze herenigd met Tonny de Jong en Annamarie Thomas, twee zeer talentvolle schaatssters die ze vanaf de B-junioren in Friesland had begeleid. Hun positieve verhalen over de spartaanse trainingswijze van Van der Lende lokten meer schaatssters naar het Friese gewest. Barbara de Loor, Renate Groenewold en Sandra Zwolle klopten allen bij Van der Lende aan voor hulp. En ze hadden later ook succes; vooral hun mentale weerbaarheid werd beter.
DE LOOPTRAININGEN van Van der Lende hebben inmiddels een zekere faam. 'Het is in onze groep sport om de laatste man of vrouw eraf te lopen, maar dat lukte ons niet bij Barbara de Loor. Zij toonde karakter: ik zal en ik wil en ik moet. Ze worstelde steeds zo'n zes meter achter de groep aan, maar haakte nooit af. Dat kon ook niet, want ze kende de weg niet. Maar als je dat kunt opbrengen, tussen jongens van achttien jaar, dan word je keihard. Ze zal daarvoor op haar manier ook hard getraind hebben, maar dat is toch heel anders dan bij mij.
'Ik ben geen gemakkelijke. Ik ben heel direct, spreek vaak in de gebiedende wijs en dat kan soms verwoestend bot zijn. Het helpt niet om voorzichtig met je rijders om te springen, want topsport is keihard. Sandra Zwolle kon niet meekomen omdat ze last had van astma. Die zat tijdens de warming up al te piepen. Dan kan ik wel zeggen: ach wat zielig, we wachten op haar, maar dan komt ze er nooit.'
En ding is wel veranderd. Het vrijblijvende karakter van de trainingen is eraf. Van der Lende is nu zelf verantwoordelijk voor de prestaties van haar schaatssters, het hele jaar door. Met haar ervaring in het gewest en n jaar stage bij de kernploeg (in 1995) moet ze het nu zelf zien te rooien. Na dit seizoen zal ze daarop worden afgerekend. Bang om te falen is ze niet. 'Want dan heb ik t¢ch mijn uiterste best gedaan.' Bovendien leverde ze reeds twee kampioenen af en was ze de stuwende kracht achter de introductie van de klapschaats.
Het leverde De Jong vorig seizoen verrassend de Europese titel op, De Loor schaatste plotsklaps met de besten mee en Marianne Timmer werd wereldkampioen op de 1000 meter. De euforie was grenzeloos. De tijd dat de vrouwen onder deden voor de mannen leek definitief voorbij.
HET BLEEK een fabeltje. Te mooi om waar te zijn. Op het moment dat de hele wereldtop overstapte op de klappers, stonden de vrouwen weer met beide benen op de grond. In het jaar waarin de belangrijkste prijzen worden vergeven, is die klap keihard aangekomen. De Loor en Thomas zijn teruggeworpen naar de middenmoot, Zijlstra en De Jong doen verwoede pogingen om weer aansluiting bij de top te vinden.
'Natuurlijk wist ik dat we vorig jaar boven onze stand leefden, maar je moet die meiden op zo'n moment niet wijzer maken dan ze zijn. We waren in de winning mood en konden de hele wereld aan. Het was fantastisch dat Tonny Europees kampioen werd. Over vijftien jaar weet niemand meer dat Gunda Niemann toen nog niet op klapschaatsen reed en met een blessure tobde.
'Het is het risico van het vak. Het had niet veel gescheeld of het was helemaal niks geworden. Ik wist wel dat die dingen harder gingen, maar Ab Krook was nog lang niet overtuigd.' Bij de World Cup in Hamar vielen Carla Zijlstra en Barbara de Loor op de 3000 meter. Daarna sloeg de twijfel weer toe. 'Als Tonny toen niet was blijven staan, dan had er nu helemaal niemand meer op de klapschaats gereden.'
De concurrentie heeft aan het begin van het olympische seizoen keihard teruggeslagen. Het gat met de Duitse rijdsters is groter dan ooit. Verslagen is Van der Lende evenwel nog lang niet. 'We zijn nog niet in vorm geweest. Dit weekeinde moeten we pas hard rijden.'
Bij de afstandskampioenschappen in Heerenveen zal het er vanaf vandaag om spannen wie een ticket naar Nagano krijgen. Een moordende concurrentiestrijd zoals bij de mannen, zal uitblijven, waardoor Van der Lende de voorbereiding op de Spelen iets rustiger heeft ingezet. Van der Lende: 'De nummers n en twee staan al wel vast, maar daarachter zal er toch nog erg hard voor gereden moeten worden.'

Foto
	Sijtje van der Lende FOTO HARRY COCK

