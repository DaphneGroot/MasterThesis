 GOUDSMIT HEEFT NU 51 PCT VAN MULIPLAN. 
 AMSTERDAM, 15 jan (Reuter) - Goudsmit NV heeft meegedeeld dat zij nu een belang van 51 procent bezit in Multiplan. Goudsmit liet afgelopen maandag al weten dat zij een meerderheidsbelang wilde in deze uitzend-en detacheringsgroep. 
 Volgens Goudsmit is de in Amsterdam gevestigde Multiplan net als de Goudsmit-werkmaatschappijen Polec, Techno Time en Edes/Seagull een nichemarktspeler. 
 Multiplan, vooral bekend onder de naam van Multiplan Telematica, is al sinds 20 jaar gespecialiseerd in het uitzenden en detacheren van technisch personeel in de telematica-sector. 
 Multiplan werkt voor de belangrijkste telecommunicatie-en datacommunicatiebedrijven in Nederland. 
 Met vier vestigingen behaalde Multiplan over 1996 een omzet van ruim 12 miljoen gulden. De nettowinst voldoet volgens Goudsmit aan de door haar gestelde winstnormen maar verdere cijfers worden daarbij niet gegeven. 
 Multiplan zal vanaf 1 januari 1997 worden opgenomen in de consolidatie van Goudsmit en zal volgens de overnemer in 1997 al direct bijdragen aan het resultaat. De overname zal volledig uit eigen middelen worden voldaan. 
 Het resterende belang van de aandelen van Multiplan blijft in handen van J.F.J. van Luyk, de oprichter van het bedrijf die zal aanblijven als directeur. 
 Over de resterende aandelen hebben partijen nadere afspraken gemaakt, aldus Goudsmit. 
 De jaarresultaten van Goudsmit over 1996 zullen op 20 maart bekend worden gemaakt. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
