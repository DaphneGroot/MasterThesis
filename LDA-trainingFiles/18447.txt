Hygelac.
Hygelac is een koning uit de zesde eeuw, genoemd in het Oudengelse gedicht Beowulf en in de Frankische geschiedschrijving van Gregorius van Tours.
Hygelac is koning van de "Geats", van welk volk verder niets bekend is. Het verband dat wel gezien is tussen de Geats en de Goten in Zweden is twijfelachtig. Sinds Grundtvig wordt Hygelac geïdentificeerd met "Chlochilaich", koning der Denen, die genoemd wordt in de Historia Francorum van Gregorius van Tours. Gregorius vermeldt dat er onder diens leiding een inval van de Denen heeft plaatsgevonden in Gallië in de regeringsperiode van Theuderik I (begin 6e eeuw). Hygelac zou volgens de Beowulf in het land van de Friezen tijdens de slag aan de Rijn in het jaar 526 zijn gedood. Zijn personage is een van de weinige bij naam bekende personen in de Nederlandse geschiedschrijving van de vijfde en zesde eeuw.
