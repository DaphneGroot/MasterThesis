Europese Ruimtevaartorganisatie.
Het European Space Operations Centre (ESOC) in Darmstadt, Duitsland
De Europese Ruimtevaartorganisatie ("European Space Agency", ESA) houdt zich in Europees verband bezig met projecten op het gebied van ruimtevaart, onderzoek van de Aarde, ruimteonderzoek, ontwikkeling van op satellietsystemen gebaseerde technologieën en de bevordering van de Europese economie. ESA werkt nauw samen met de Europese Unie, maar maakt er geen formeel deel van uit.
Door bundeling van financiële en intellectuele bronnen is de ESA in staat projecten te realiseren die voor afzonderlijke lidstaten onbereikbaar zijn. De ESA werkt ook nauw samen met Europese (DLR, NLR, CNES etc.) en internationale ruimtevaartorganisaties (waaronder de NASA, Japan Aerospace Exploration Agency (JAXA) en de Indian Space Research Organisation (ISRO)).
De ESA is onder andere verantwoordelijk voor de ontwikkeling van de Arianeraketten waarmee kunstmanen in de ruimte worden gebracht.
De ESA is in 1975 ontstaan uit de "European Space Research Organization" (ESRO) en de "European Launcher Development Organisation" (ELDO). De ESRO leverde aanvankelijk raketten en satellieten voor deelnemende landen en had haar eerste lanceringen op 6 en 9 juli 1964.
Lidstaten.
De ESA heeft nu tweeëntwintig lidstaten: België, Denemarken, Duitsland, Estland, Finland, Frankrijk, Griekenland, Hongarije, Ierland, Italië, Luxemburg, Nederland, Noorwegen, Oostenrijk, Polen, Portugal, Roemenië, Spanje, Tsjechië, het Verenigd Koninkrijk, Zweden en Zwitserland. Er zijn dus landen die lid zijn van de ESA, maar niet van de Europese Unie, en omgekeerd. De ESA kan daarom niet worden beschouwd als ruimtevaartorganisatie van de Europese Unie.
Buiten deze volwaardige leden heeft de ESA ook een samenwerkingsovereenkomst met Slovenië, Slowakije, Letland, Litouwen en Bulgarije, deze landen krijgen daardoor de status van "European Cooperating State" (ECS). De ESA heeft ook nog een andere soort samenwerkingsverband met Turkije, Oekraïne, Cyprus, Israël, en Malta, deze landen hebben een zogenaamd "Cooperation Agreement" getekend. Ook met andere (niet-Europese) landen werkt de ESA samen, bijvoorbeeld met Canada voor bepaalde projecten.
In maart 2005 had de ESA 1907 medewerkers, afkomstig uit alle lidstaten. In 2014 bood de organisatie werk aan 2500 mensen. Het budget voor 2005 was 2977 miljoen euro. Nederland draagt per jaar ± 100 miljoen euro bij. Daarnaast spendeert het land de komende jaren nog eens 140 miljoen aan de ontwikkeling van ruimtevaartprogramma's, zoals de Ariane 6.
Het centrale bestuursorgaan van de ESA is de Raad. De Raad bepaalt de algemene richtlijnen op basis waarvan ESA haar ruimtevaartpolitiek vorm geeft. Elke lidstaat is in de Raad vertegenwoordigd en heeft een stem, ongeacht zijn grootte of financiële bijdrage.
ESA ontwikkelt en bouwt niet zelf satellieten maar definieert een gedetailleerd eisenpakket en fungeert vervolgens als opdrachtgever aan de hand waarvan de industrieën van de landen die lid zijn van ESA de ontwikkeling en bouw ter hand nemen. Ook heeft ESA een technisch centrum in Noordwijk, het "European Space Research and Technology Centre" (ESTEC), waarin satellieten in hun bouw- en testfase getest kunnen worden om te verifiëren of aan de gestelde eisen voldaan wordt.
ESA houdt zich alleen bezig met burgerlijke projecten.
Vestigingen.
ESA’s hoofdkwartier ligt in Parijs en hier worden ook de belangrijkste besluiten over toekomstige projecten getroffen. De overige ESA-vestigingen zijn over heel Europa verspreid en elke vestiging heeft haar eigen verantwoordelijkheden.
De ESA heeft verder nog kantoren in Brussel, Houston, Washington en Moskou en diverse grondstations elders in de wereld. ESA draagt twee derde van de kosten van het "Centre Spatial Guyanais" nabij Kourou (Frans-Guyana) bij.
Astronauten.
De groep astronauten van de ESA staat bekend als het Europees astronautenkorps. Het korps is gevestigd in het European Astronaut Centre in de Duitse stad Keulen en bestaat uit onderstaande lijst van actieve astronauten.
