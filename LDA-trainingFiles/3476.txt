	Nabela Benassa was liever onbekend gebleven
	OP DE COVER van The Bulletin, het weekblad voor de Britse gemeenschap in Brussel, staat deze week de foto van de Brusselse tiener Nabela Benassa; een foto die ook in veel Belgische bladen een prominent plaatsje kreeg - Nabela, ogen ten hemel geslagen, handen ineengevouwen, een madonna.
Belgi heeft dezer dagen behoefte aan symbolen van reinheid en onschuld. Gebrandmerkt door schandalen en kindermoorden zoekt het zieke land naar houvast. Het noodlot bood de ingetogen Nabela Benassa aan. Over dit noodlot vertelt de 18-jarige in haar boekje Au nom de ma soeur, dat nu in het Nederlands is verschenen onder de titel In naam van mijn zus.
Het zusje was Loubna Benassa, die op 5 augustus 1992 werd vermist en op 5 maart 1997 dood in de kelder van een garage werd teruggevonden. Misschien had niemand de moeite genomen te proberen Loubna terug te vinden, als het niet in de zomer van 1996 een golf van ontzetting door Belgi was gespoeld na de gruwelijke vondsten in Sart-La-Buissire.
Als gevolg van de drama's rond Julie en Mlissa en An en Eefje werd het gerechtelijk dossier van Loubna Benassa onder het stof vandaan gehaald. Pas toen kwam het verschrikkelijke verhaal aan het licht van een Marokkaans gezin dat vijf jaar lang in de treurige Rue Gray tevergeefs had gewacht op een verlossend woord van justitie of politie.
Nabela Benassa beschrijft in haar boekje niet uitsluitend 'de calvarie van een heel gezin', zoals de uitgeefster van de Franstalige editie, Marie-Paule Esknazi, de tragedie noemt die dit Marokkaanse immigrantengezin in Brussel heeft getroffen. Haar uitgeverij Labor wil opkomen voor de multiculturele samenleving, voor verdraagzaamheid en gelijkheid tussen man en vrouw.
In naam van mijn zus is daarom ook een emancipatieverhaal. Esknazi: 'Iedereen is het erover eens dat Nabela in enkele minuten meer heeft gedaan voor de erkenning van immigranten in Belgi dan in jaren van strijd is bereikt.' De uitgeefster roept het moment in herinnering waarop Nabela voor het eerst op de voorgrond is getreden. Dat was op 14 oktober 1996, toen de gymnasiaste op de monumentale trappen van het Brusselse Paleis van Justitie per megafoon honderden Belgen tot kalmte maande die razend waren om het zogenoemde 'spaghetti-arrest' van het hof van cassatie. Nabela: 'Ik was geschrokken van mijn eigen durf.'
In die periode was er al een nauwe band tussen de families van de vermoorde en vermiste kinderen. In augustus 1996 volgde het gezin Benassa de begrafenis van Julie en Mlissa nog op de buis. Toen daarna An en Eefje werden gevonden en begraven besloten de Benassa's naar Hasselt te gaan.
Nabela: 'Onaangekondigd. We kopen bloemen en stappen in de auto. Wanneer we in Hasselt aankomen (. . .) mogen we van een rijkswachter de kerk niet in, omdat ze vol zit. We leggen uit dat wij ook een verdwenen kindje hebben. Hij kijkt ons een ogenblik aan, waarschijnlijk de tijd die nodig is om zich te herinneren dat we op de televisie zijn geweest, en hij laat ons door. De mensen bekijken ons.' Het immigrantengezin Benassa is niet uit zijn isolement gehaald, het heeft zelf de moed gehad het te doorbreken.
Vijf jaar tevoren hadden Nabela en haar vader op het politiebureau in de rij moeten staan 'alsof we een simpele diefstal kwamen aangeven'. De politie adviseerde maar geen advocaat te nemen, omdat zoiets erg duur is. Dag na dag plakte vader Benassa affiches in de bushokjes, dagelijks scheurden de schoonmakers de smeekbede om nieuws over Loubna er weer af. En een van Nabela's leraren 'grapt' dat de familie Loubna 'naar Marokko heeft uitgehuwelijkt'. Racisme heeft in het drama rond Loubna wellicht een fatale rol gespeeld. Pas een jaar na de verdwijning van Loubna borg de moeder de kleertjes weg.
Nabela Benassa 'valt bijna van haar stoel', als ze tijdens het onderzoek van de commissie-Dutroux - gevormd tijdens de politieke paniek na de beroemde Witte Mars in Brussel - begrijpt dat het onderzoek van de Brusselse justitie en politie 'een knoeiboel' was. 'Ze hebben niet naar Loubna gezocht, ze hebben maar wat aangemodderd.'
Als meteen een speurhond was ingezet, was het meisje waarschijnlijk direct gevonden in de kelder van haar moordenaar Patrick Derochette. Bitter constateert Nabela dat procureur des konings Dejemeppe en zijn medeplichtigen niet naar de commissie-Dutroux waren gekomen om te getuigen. 'Ze kwamen om zich te verdedigen.'
Nabela, op 19 september 1978 in Brussel geboren, is gedurende de hele tragedie de stem van haar familie geweest. Zij spreekt vloeiend Frans. Nabela schrijft: 'Door alle interviews, prijzen en erkenning weet ik niet zo goed meer of ik een volwassen vrouw ben, die nog met n voet in haar kindertijd staat, of een kind dat door de gebeurtenissen te snel groot is geworden. (. . .) Een groot deel van mijn naveteit ben ik kwijt.'
Als Nabela een schuw immigrantenmeisje was gebleken, zou Belgi haar naar alle waarschijnlijkheid niet met allerlei eerbetoon hebben overstelpt; haar In naam van mijn zusje zou er ook nooit zijn gekomen. Maar nu werd Belgi geconfronteerd met een bescheiden, maar tegelijkertijd zelfbewuste Belgische. 'Spontaan voel ik me Belgische. Ik ben hier geboren, en ik ken geen andere landen dan Belgi, ook al heb ik wortels in Marokko, waar mijn ouders en grootouders geboren zijn. (. . .) Ik ben een culturele halfbloed.'
Zij heeft om haar uitstraling en opvattingen tal van prijzen gekregen in Belgi. Niet alleen de Gouden Sanseveria van de lezers van het Vlaamse maandblad Elga; ook de Mediaprijs van de Koning Boudewijn Stichting en de Rgine Orfinger-Karlinprijs van de Belgische Liga voor de Rechten van de Mens. Motief voor de laatste prijs: zij heeft vrouwen laten zien dat je ook als islamitische vrouw niet tweederangs hoeft te zijn.
Belgi laaft zich aan de ingetogen, madonna-achtige Nabela Benassa, die schrijft dat zij 'tegen wil en dank' en door een grote tragedie 'een publieke figuur' is geworden. Zij was liever onbekend gebleven, veilig en wel met haar zusje Loubna naast zich. Een van haar vlijmscherpe observaties luidt: 'Ook Dutroux is een publieke figuur.'
In naam van mijn zus is verrassend om een paar van dat soort rake uitspraken. Soms ontroert de tekst. Maar de verbijsterende feiten in het verhaal waren reeds gemeengoed. Het relaas van Nabela Benassa zal een blijvend litteken vormen voor Belgi, een modern land, maar met een zo wankele rechtsorde dat het over kinderlijken is gegaan. Een tienermeisje, dat de angst, het lijden en het verdriet zelf meemaakte, roept in haar boekje echter niet om wraak. Voor haar is het belangrijker dat de herinnering aan haar kleine zusje Loubna levend blijft.
Jos Klaassen
Nabela Benassa: In naam van mijn zus.
Babylon-De Geus; 144 pagina's;  27,50.
ISBN 90 6445 033 1.

Foto
	Nabela Benassa met megafoon voor het Brusselse Paleis van Justitie, oktober 1996. FOTO MARTIJN BEEKMAN

