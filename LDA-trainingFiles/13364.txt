Nieuw-Zuid-Wales.
Nieuw-Zuid-Wales (Engels: "New South Wales") is een staat van Australië met Sydney als hoofdstad, en wordt vaak afgekort tot NSW.
Geografie.
De drie belangrijkste steden zijn, van noord naar zuid, Newcastle, Sydney en Wollongong, die allemaal aan de kust liggen. Andere steden zijn Albury, Broken Hill, Dubbo, Tamworth, Armidale, Lismore, Nowra en Coffs Harbour.
De staat ligt aan de oostkust van het continent, ten noorden van de deelstaat Victoria en ten zuiden van de deelstaat Queensland. In het westen grenst het aan Zuid-Australië. De kust grenst aan de Tasmanzee. Nieuw-Zuid-Wales kent twee federale enclaves: het Australisch Hoofdstedelijk Territorium (ACT) en het Jervis Bay Territorium.
Bestuurlijke indeling.
Nieuw-Zuid-Wales is opgedeeld in 152 Local Government Areas.
Geschiedenis.
Het is de oudste kolonie van de voormalige Australische kolonies van het Verenigd Koninkrijk. De kolonie is gesticht in 1788 en omvatte oorspronkelijk veel meer van het Australische vasteland. In die tijd heette de westelijke helft van de kolonie Nieuw-Holland en de oostelijke helft Nieuw-Zuid-Wales. Nieuw-Holland werd wel vanuit Sydney bestuurd.
Gedurende de negentiende eeuw werden er grote gebieden afgescheiden om de Britse kolonies Van Diemen's Land (Tasmanië) (1825), Victoria (1851), Queensland (1859) en Zuid-Australië (1836) (dat in die tijd ook het Noordelijk Territorium omvatte) te vormen. Deze kolonies en West-Australië stemden in 1901 om samen verder te gaan als het Gemenebest van Australië.
Overheid en regering.
Nieuw-Zuid-Wales is een constitutionele monarchie, met de Britse koningin als staatshoofd. De koningin wordt vertegenwoordigd door een gouverneur. Het parlement bestaat uit twee kamers, de "Legislative Assembly" (tweede kamer) en de "Legislative Council" (eerste kamer). Het hoofd van de regering is de premier, sinds 2009 is dit Kristina Keneally van de Australian Labor Party.
Economie.
Nieuw-Zuid-Wales heeft een totaal bruto nationaal product van ongeveer € 157.185.500.000 (AU$ 265.966.000.000), wat overeenkomt met ongeveer € 23.600 (AU$ 39.950) per hoofd van de bevolking, in 2003. Dit is net iets onder de belangrijkste economieën van de Europese Unie.
