 AANTAL VACATURES LICHT GEDAALD IN TWEEDE KWARTAAL. 
 VOORBURG, 24 okt (Reuter) - Het aantal vacatures in Nederland bedroeg eind juni 71.000 vergeleken met 73.000 aan het eind van het eerste kwartaal van 1996, zo is meegedeeld door het Centraal Bureau voor de Statistiek (CBS). 
 Het bureau tekent daarbij aan dat die ontwikkeling past in het beeld van de afgelopen jaren. 
 "Sinds 1988 steeg het aantal vacatures meestal uitsluitend in het eerste kwartaal van een jaar; in de volgende kwartalen bleef het gelijk of was er een daling," aldus het CBS. In het vierde kwartaal van 1995 was er overigens wel een stijging die toen door het CBS als verrassend werd gekwalificeerd. 
 Na een dieptepunt van minder dan 20.000 in 1982 herstelde het aantal vacatures tot een record eind maart 1990 van 134.000. Daarna daalde het aantal zeer snel tot 33.000 eind 1993. 
 In 1994 volgde opnieuw herstel en aan het einde van dat jaar was het aantal vacatures 10.000 hoger dan eind 1993. Eind 1995 werd, vergeleken met een jaar eerder, een groei van bijna 20.000 genoteerd. 
 In het tweede kwart van het nu lopende jaar ontstonden er 152.000 vacatures en werden er 153.000 vervuld. 
 "De aantallen ontstane en vervulde vacatures bereikten hiermee hun hoogste niveau sinds eind 1992," aldus het CBS. 
 (c) Reuters Limited 1996. 
