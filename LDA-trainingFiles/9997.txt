Rode dwerg.
Impressie van een planeet in een baan rond een rode dwerg
De voorspelde verblijftijd van een rode dwerg op de hoofdreeks als functie van zijn massa.
Een rode dwerg is een ster van spectraalklasse K5 tot K9 of M en lichtkrachtklasse V (een hoofdreeksster) met een massa tussen 0,08 en 0,5 maal die van de zon. Door de relatief kleine massa is de temperatuur in de kern van een rode dwerg lager dan in die van grotere sterren, zodat de kernfusiereactie ("verbranding") van waterstof tot helium langzamer gaat.
Eigenschappen.
De effectieve temperatuur van een rode dwerg is 2.300 tot 3.500 Kelvin. Rode dwergen zijn zo lichtzwak (absoluut 10 tot 300.000 maal zwakker dan de zon) dat geen enkele met het blote oog te zien is. Een groot deel van de sterren van de Melkweg zijn rode dwergen.
Vanwege de langzame verbranding van waterstof en de lage temperatuur kan de levensduur van de minst massieve ster 10-20 biljoen jaar bedragen. Omdat het heelal nog maar zo'n 13,7 miljard jaar oud is is de verdere evolutie van rode dwergen vooralsnog onbekend.
Rode dwergen met een massa van minder dan 0,25 zonnemassa zullen aan het einde van hun evolutie niet eerst een rode reus en daarna een witte dwerg worden, zoals onze zon. Als een rode dwerg is uitgebrand zal hij naar verwachting uiteindelijk een witte dwerg worden, en vervolgens afkoelen tot een zwarte dwerg.
