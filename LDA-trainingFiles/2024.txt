	'Het geweten heeft zijn vanzelfsprekende autoriteit verloren' ; 'Criminaliteit is bedrijfsrisico van onze huidige samenleving'
	Van onze verslaggever
Peter Giesen
 AMSTERDAM
De topman van een groot bedrijf wordt opgepakt, snelle beursjongens worden beschuldigd van oplichting, parkeerwachters steken de muntjes in eigen zak en verplegers hockeyen met de kunstgebitten van hun demente patinten. Van hoog tot laag wordt gesjoemeld, lijkt het, en een loopje genomen met fatsoensnormen.
'Het geweten heeft zijn vanzelfsprekende autoriteit verloren', meent dr. C. Wouters, socioloog aan de Universiteit Utrecht, auteur van studies over liefde, lust, rouw en andere emoties. Tot in de jaren zestig was het geweten nog een 'tweede natuur'. 'Bij de meeste mensen kwam de gedachte aan stelen of een ander vergrijp niet eens op. En als ze er aan dachten, schaamden ze zich ervoor', zegt Wouters.
De angst voor hebzucht en wellust was groot. 'Wie zich eenmaal bezondigde aan kleine vergrijpen, zou onherroepelijk wegzinken in een poel des verderfs. Een man die tegenover een museum woonde, kon een naakt zien hangen. Hij vroeg het weg te halen, omdat het hem alleen maar op slechte gedachten zou brengen.'
Tegenwoordig betrekken steeds meer mensen de gevaren en mogelijkheden van crimineel gedrag in hun overwegingen, denkt hij. Een betrekkelijk onschuldig voorbeeld is het tankstation. Wie heeft er nooit over gedacht weg te rijden zonder te betalen? Dergelijke gedachten zijn niet langer taboe, er kan zelfs naar hartelust mee gespeeld worden.
In de gemoedsrust van de welvaart ontlenen we veel lust aan het fantaseren over de risico's van geweld, fraude of overspel, denkt Wouters. Driften worden niet meer weggestopt, maar onder controle gebracht. Helaas slaagt niet iedereen daarin. Hoe meer mensen dromen van dubieuze deals, hoe meer mensen uiteindelijk zullen sjoemelen.
De links-liberale elite heeft altijd slecht raad geweten met de toegenomen criminaliteit. Geweld en misdaad pasten niet in het ideaal van een vrije samenleving, waar een mens nauwelijks regels nodig heeft. Veel sociologen hebben dan ook uitputtend getracht de toename van de criminaliteit te ontkennen of te bagatelliseren.
'Dat kun je niet meer volhouden', zegt Wouters. 'Er is sprake van moreel verval, als je afgaat op de hoeveelheid overtredingen.'
'Maar het interessante is dat je daarnaast een morele stijging ziet', vervolgt Wouters. 'Het verkeer tussen man en vrouw is tegenwoordig gebaseerd op wederzijdse instemming. Op elk moment, zelfs als de seks al bezig is, kan de vrouw een veto uitspreken. Vroeger werd algemeen geaccepteerd dat mannen vanaf een zeker moment hun begeerte niet meer onder controle hebben.'
Ook op de werkvloer is de fijngevoeligheid toegenomen. Wouters: 'Commanderen is een taboe geworden. Daarmee erken je de gevoeligheid van de ander voor belediging en vernedering. Vroeger stonden arbeiders met de pet in de hand als de directeur langs kwam. Of chefs kafferden hun ondergeschikten uit, waar iedereen bij stond.' Hirarchische verhoudingen zijn vervangen door wederzijds invoelen, hetgeen voor Wouters een belangrijke morele vooruitgang is.
De jaren zestig hebben een einde gemaakt aan starre codes. Wie in 1965 een principieel man was, bijvoorbeeld door ongehuwd samenwonen af te keuren, was in 1975 een ouderwetse sok. Levenslange loyaliteit aan een bedrijf was ooit een deugd, maar wordt tegenwoordig gezien als een hinderpaal bij outplacement. Strikte normen passen niet meer in een tijd die voortdurend om flexibiliteit vraagt.
'In de jaren tachtig verschenen weer etiquette-boeken, omdat mensen zich onzeker voelden. Maar in al die boeken staat dat vaste regels niet meer bestaan. Het juiste gedrag is altijd afhankelijk van de situatie en je relatie met de ander', zegt Wouters.
De teloorgang van vanzelfsprekende regels vergt scherpere controles en meer zelfbeheersing.
'De controles nemen natuurlijk al volop toe. Dat was ook heel hard nodig. Als je de speeches bij de invoering van de Bijstandswet leest, dat is van een ongelooflijke goeiigheid. Aan de mogelijkheid van misbruik werd niet eens gedacht', zegt Wouters.
Ook de zelfbeheersing is aanzienlijk toegenomen, denkt hij. Vrouwen gaan steeds schaarser gekleed zonder dat zij navenant worden lastig gevallen. In de winkels ligt de waar voor het grijpen, maar de meeste mensen rekenen keurig af. Toch hebben vooral mensen die uit een autoritair milieu komen, bijvoorbeeld allochtone jongeren, relatief veel moeite met de verlokkingen van een vrije, anonieme samenleving. Naarmate zij meer ingeburgerd raken, zullen waarschijnlijk beter aan de eis tot zelfbeheersing kunnen voldoen.
De criminaliteit zou dan ook kunnen dalen, aldus Wouters, maar zij blijft een 'bedrijfsrisico' van de huidige samenleving, denkt hij. Een relatief hoog niveau van misdaad en wangedrag is de keerzijde van de vrijheid, zoals intolerantie en ongelijkheid de keerzijde van de autoritaire samenleving vormden. 'De driften zitten niet meer onder de plak van het geweten. Het goede moet het kwade controleren. Dat is een risico.'

Foto
	C. Wouters FOTO MERLIJN DOOMERNIK

