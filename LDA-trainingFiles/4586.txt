	Radio op tv is aangename zomertelevisie
	Voor de programmadirecteuren is de zomer dit weekeinde definitief begonnen. De televisie doet bijna niets anders dan oude koek serveren.
RTL 4 is daarin de koploper. Vrijdag bracht de zender De Crazy Race, waarin de kijker het oude succesnummer Achteruitrijden herkende. Zondag deed RTL 4 opnieuw een gooi naar de creativiteitsprijs van 1997: de zender presenteerde eerst Het beste van 4 (waarin oude RTL 4-fragmenten opnieuw de revue passeren), om daarna Lief en leed en een special over Laura Fygi te herhalen.
De publieke omroep laat zich niet onbetuigd. De VARA, bijvoorbeeld, begon haar weekeinde met de herhaling van De baas in huis?, terwijl voor het hart van de zaterdagavond een graai in een bak met oude cabaretfragmenten was gedaan.
Op dezelfde zender, Nederland 3, was eerder die dag, tussen kwart voor drie en half vier, de vijfde en laatste aflevering te zien van een andere variant op herhaaltelevisie: Radio Days.
In dit RVU-programma kreeg de televisiekijker een eerder uitgezonden radiodocumentaire opnieuw te horen, maar dan voorzien van beelden. Radio Days is (oude) radio op televisie, en toch bleek het programma, tegen elke verwachting in, de moeite waard.
Televisie is een medium dat altijd haast heeft. Interviews duren in serieuze programma's nog wel eens een minuut of tien, maar de meeste televisiemakers vinden een gesprek van langer dan drie minuten te veel van het goede.
Op de radio gelden andere wetten, en die maakten Radio Days zo aangenaam om naar te kijken. Terwijl sprekers uitvoerig vertelden over het stierengevecht, of, zoals zaterdag, over 'het kleinste kamertje', tuurde de kijker, met zijn oren gespitst, naar een montage van speciaal voor Radio Days geschoten sfeerbeelden.
Behalve de liefhebbers van radio met beelden, komen ook de voetballiefhebbers nog aan hun trekken. Studio Sport zendt elke wedstrijd in het Tournoi de France rechtstreeks uit, ofschoon het toernooi een Nederlandse inbreng ontbeert. Voetbal betekent nu eenmaal kijkcijfers, en kijkcijfers zijn heilig in omroepland.
Om voetbal nog aantrekkelijker te maken, vinden er sinds enkele jaren experimenten plaats met de wijze waarop het spel in beeld kan worden gebracht. In het Tournoi de France vallen deze experimenten op hun plek.
De Franse regisseurs volgen gewoon de bal, wat wel zo prettig is voor de kijkers, maar zij blijken bij dode spelmomenten de beschikking te hebben over een arsenaal aan herhalingen, vanuit iedere hoek van het stadion geschoten - zowel total shots als close ups.
Het doelpunt van de Braziliaan Roberto Carlos zou nooit zoveel stof hebben doen opwaaien als de Franse televisie niet ¢¢k een camera aan de andere kant van het veld, achter het doel van Brazili, had opgesteld. De kijker zag pas vanuit die positie hoeveel effect het schot had.
De volgende zomer, als in Frankrijk het WK Voetbal wordt gespeeld, komt het wel goed met de televisie.
Ronald Ockhuysen

Foto
	De Crazy Race bij RTL 4, een oud succes in een nieuw jasje. FOTO KIPPA

