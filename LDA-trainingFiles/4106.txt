	Diplomaat in de schaduw van Luther NEGATIEF BEELD VAN MELANCHTHON BIJGESTELD
	OP HET groepsportret dat Lucas Cranach de Jongere ten tijde van de Reformatie van de belangrijkste kerkhervormers schilderde, contrasteren zijn nederige gestalte, zijn ascetische gelaatstrekken en zijn ingekeerde blik sterk met het boerse bolle hoofd en de extraverte oogopslag van Maarten Luther. Philippus Melanchthon, die precies vijfhonderd jaar geleden werd geboren, w s dan ook een totaal andere persoonlijkheid dan de veertien jaar oudere Luther.
Desondanks werkten beiden 27 jaar lang zo intensief samen - inhoudelijk eensgezind, maar in presentatie vaak verschillend - dat de naar Luther genoemde variant van het protestantisme met recht hun beider naam had kunnen dragen. Het feit dat ze broederlijk naast elkaar begraven liggen in de Slotkerk van Wittenberg, vormt een treffende illustratie van deze gedachte.
Maar de geschiedenis oordeelde anders. Melanchthons inhoudelijke bijdrage aan de Reformatie was onmiskenbaar groot; veel van de belijdenisgeschriften die van doorslaggevend belang zouden blijken voor de ontwikkeling van het protestantisme, waren van zijn hand. Toch werd zijn nagedachtenis in negatieve zin gekleurd door een hem toegedichte, al te grote toegeeflijkheid jegens de vijanden van de Reformatie, met name de representanten van de paus en keizer Karel V.
Dat idee, in de wereld geholpen door zijn persoonlijke tegenstanders, zou een eigen leven gaan leiden, mede doordat Melanchthon het einde van de naar hem genoemde, intern-reformatorische godsdiensttwisten zelf niet meer meemaakte; hij overleed, 63 jaar oud, in 1560, verbitterd en verongelijkt. En zo heeft de legende kunnen ontstaan dat Melanchthon, als een soort burgemeester in oorlogstijd, dermate tot het doen van concessies bereid was dat hij het geloofsgoed van de protestanten zou hebben verkwanseld.
Dit betrekkelijk negatieve beeld wordt bijgesteld in een belangrijke en overtuigende biografie, geschreven door de Heidelbergse theoloog en Melanchthon-specialist Heinz Scheible. Daarin komt de kerkhervormer naar voren als de ware intellectueel en ethicus van de Reformatie; een vredelievend en gematigd mens die, liever dan de toch al opstandige meute naar de mond te praten, de consequenties van zijn uitspraken vooraf in zijn overwegingen betrok. Om oorlog en onderdrukking te voorkomen achtte hij het menigmaal verstandig hoofd- en bijzaken gescheiden te houden en, als een echte diplomaat, de laatste bij wijze van wisselgeld in de achterzak te houden. Dit is hem op veel tegenwerking komen te staan van de zijde van de talrijke scherpslijpers die de hervormingsbeweging ook telde, en die Melanchthon zijn vooraanstaande positie misgunden.
Die hoofdzaak was voor Melanchthon helder. Een katholiek moet in geen andere leerstellingen geloven dan die welke in de Bijbel zijn geboekstaafd. Wie bijvoorbeeld het celibaat afwijst of niet gelooft dat brood en wijn tijdens de eucharistieviering daadwerkelijk veranderen in het lichaam en bloed van Christus, kan dus geen ketter heten, aldus Melanchthon - 22 jaar oud en nog maar net als hoogleraar Grieks aan de universiteit van Wittenberg binnengehaald - in een geruchtmakende rede waarin hij de basisprincipes van de roomse vroomheid onderuit haalde.
'Khn aber wahr', oordeelde Luther. En die instemmende reactie vormde de aanleiding deze briljante jongeman, van wie ook Erasmus al hoog had opgegeven, nauw te betrekken bij het hervormingswerk. Melanchthon zou Luther niet alleen bijstaan bij diens vertaling van de Bijbel in het Hoogduits, maar hem in een Oratio pro Luthero ook openlijk verdedigen, nadat de pauselijke banbul tegen hem was uitgevaardigd. Hij ging bij die gelegenheid vooral in tegen de grote invloed die de Griekse filosofie, met name die van Aristoteles, via de scholastici op de theologie was gaan uitoefenen. Geloven, meende hij met Luther, was meer een zaak van het hart dan van het verstand.
De Reformatie ging vooral om de vraag of de mens in staat is hier op aarde iets toe of af te doen aan zijn lot in het hiernamaals. Het officile kerkelijke standpunt werd, met een leer van goede werken, met biecht, boete en absolutie, en met de door protestanten zo gehate aflaatpraktijken als de belangrijkste uitwas daarvan, ondubbelzinnig afgewezen. Gods eeuwig raadsbesluit stond vast en de mens had zich daarin te schikken. Dat riep echter de achterliggende wijsgerige vraag op of de mens dan nog wel over een vrije wil beschikte en om welke reden hij zich eigenlijk nog aan wet en regels zou moeten houden als zijn gehoorzaamheid er toch niet meer toedeed. Losbandigheid dan wel een ontwrichtend fatalisme lag op de loer.
Bij dit complexe probleem van wilsvrijheid, ethiek en goddelijke genade liep de scheidslijn niet alleen tussen de rooms-katholieke kerk en de lutheranen, maar ook tussen Luther en een verlichte geest als die van de Rotterdamse humanist Desiderius Erasmus. Erasmus, die de zaak van de Reformatie een warm hart toedroeg, hield onverkort vast aan een vrije wil die de mens in staat stelde zelf te kiezen tussen goed en kwaad. Voor Luther maakte Gods uitverkiezing de mens al op voorhand feitelijk wilsonbekwaam. De kwestie leverde een heftige pennenstrijd op tussen de twee titanen, die op den duur uiterst onverkwikkelijk werd.
Het tekent de figuur van Melanchthon dat hij, na vergeefse pogingen een conflict op dit punt te voorkomen, trachtte te bemiddelen. Daarbij zal zeker een rol hebben gespeeld dat hij zich schatplichtig voelde aan het humanisme - het was zijn oom en humanistische leermeester Reuchlin die zijn oorspronkelijke achternaam Schwartzerdt (zwarte aarde) vergriekste tot Melanchthon, dat hetzelfde betekent - maar tegelijk ook Luther niet wilde afvallen. Melanchthon hief de kwestie als het ware op met de volgende redenering: de mens beschikt weliswaar over een vrije wil om het goede te doen en het kwade na te laten, maar is niet in staat zichzelf daarmee voor God te rechtvaardigen om zo alsnog in de hemel te komen. Luther noch Erasmus kon zich aan het zo geformuleerde standpunt nog een buil vallen.
Scheible's biografie laat zien hoe groot de onderlinge tegenstellingen tussen de kerkhervormers waren, en hoe Melanchthon als afgezant van de lutheranen tijdens onderhandelingen met bijvoorbeeld zwinglianen en calvinisten, het slachtoffer werd van de verdeeldheid in eigen huis. Fanatici uit het eigen kamp, zoals Flacius en Amsdorf, die van geen enkel compromis met de katholieke kerk wilden weten, maakten hem zwart. En zelfs Luther vond zijn opstelling bij herhaling te zachtmoedig, en te toegeeflijk.
'Wat jij met al je retorische en filosofische capaciteiten mist, is geloof', schreef Luther Melanchthon in een berucht geworden brief uit Coburg. Daarin komt het grootste verschil tussen de twee tot uitdrukking: de ruwgebekte, felle Luther die als het erop aankwam de zaak van de Reformatie in goed vertrouwen overgaf aan Gods genade, en de fijnzinnige, genuanceerde Melanchthon, die trachtte te redden wat er menselijkerwijs te redden viel.
Na Luthers dood heeft Melanchthon wel toegegeven dat hij zich al die jaren een knecht van Luther had gevoeld; overigens zonder klagen, als iemand die vanzelfsprekend, zij het niet uit eigener beweging, datgene deed wat anderen van hem verlangden of waartoe hij zich door de omstandigheden gedwongen zag. Dat hij zich door Luther zelfs een huwelijk liet aanpraten, is in dat opzicht bijzaak.
Melanchthon was het prototype van de gematigde mens die in een tumultueuze tijd, omwille van zijn scherpzinnigheid en intellectuele capaciteiten door derden tegen wil en dank in een leidende positie werd gedrukt en daarvan zelf de wrange vruchten plukte. Zijn laatste woorden, v¢¢r hij op 19 april 1560 de geest gaf, luidden dan ook dat hij blij was voorgoed verlost te zullen zijn van alle haat en nijd van de theologen.
Gert J. Peelen
Heinz Scheible: Melanchthon - Eine Biographie.
C.H. Beck, import Nilsson & Lamm; 296 pagina's;  89,10.
ISBN 3 406 42223 3.

Foto
	Philippus Melanchthon, kopergravure van Albrecht Drer, 1526. De tekst luidt: 'Drer kon de gelaatstrekken van Philippus naar het leven tekenen, maar zijn kundige hand kon niet zijn geest uitbeelden.' ILLUSTRATIE UIT 'ALBRECHT DRER 1471-1971'

