	Dierenriem
	'Martha Lawrence zag haar eerste geestverschijning toen ze twintig was.' Dat moet je als uitgever maar durven schrijven over een nieuwe auteur. In Lawrence's geval snijdt die opmerking wel hout. Ze is professioneel astrologe en geestelijk moeder van Elisabeth Chase, priv-detective en parapsychologe.
Handige dubbelfunctie, zo blijkt in Het teken van de schorpioen (Meulenhoff;  29,90). Daarin lost ze, op verzoek van een aantrekkelijke politieman, de moord op een jonge vrouw op, die haar neus te diep in een drugszaak stak. Astrale aanwijzingen en akelige aura's helpen haar een handje.
Toch heeft Lawrence zich er niet makkelijk van afgemaakt. Chase verricht wel degelijk klassiek speurwerk. Dat maakt Het teken van de schorpioen tot een heel aardig boek, mede door de gedegen karaktertekeningen en de goed getroffen Californische setting.
Wel is het jammer dat de vooroordelen tegenover parapsychologie, die de schrijfster wil bestrijden, soms juist worden bevestigd. Verder scheert ze alle zachte wetenschappen over n kam. Chase's parapsychologische en psychotherapeutische kwaliteiten worden flink door elkaar gehaald.
De bijna celestijnse trekjes van deze misdaadroman leiden onbedoeld tot lachwekkende taferelen. Als Chase beschoten is, herkent ze een opkomend post-traumatisch stress-syndroom, dat ze direct bestrijdt met een stukje Gestalt-therapie: hard in een kussen stompen en schreeuwen. De toegesnelde agenten zijn verbijsterd.
Martha Lawrence werkt inmiddels aan een vervolg. Ze heeft Sue Grafton-achtige ambities; waar die het hele alfabet behandelt, heeft Lawrence haar tanden in de dierenriem gezet. Nog elf boeken te gaan dus.
Jacomijn de Raad
Skylla's koppen
Na Coverstory zette Felix Thijssen zich aan een nieuwe tv-serie, Unit 13, uitgezonden door de VARA. Samen met Simon de Waal en Maria Thijssen schreef hij de scenario's. Hij tekende echter alleen voor het nu verschenen gelijknamige boek Unit 13 (Luitingh-Sijthoff;  29,90), waaruit blijkt dat Nederland onderhand groot genoeg is voor een internationale misdaadorganisatie, dus ook voor een thriller over de georganiseerde criminaliteit.
Coverstory (het boek) viel vooral op door ongeloofwaardigheid. Unit 13 geeft een Felix Thijssen in beduidend betere doen te zien. Dat hij een vaardige pen heeft, wisten we al lang. Dat hij er de laatste jaren in boekvorm weinig van liet merken, was des te spijtiger. Misschien luidt Unit 13 een nieuwe periode in en, wie weet, mogen we zelfs nog eens de rentree van Charlie Mann meemaken.
In Unit 13 probeert een speciaal rechercheteam onder aanvoering van hoofdinspecteur Ruard Talsma door te dringen tot Skylla, een misdaadorganisatie die zich met drugs, kunstroof, liquidaties, prostitutie, witwassen en mensenhandel bezighoudt. Infiltratie, computer en afluistertechniek zijn de voornaamste wapens van de politie, die echter vanwege een lek in eigen kring telkens achter de feiten aanloopt. Het levert een zenuwslopend en vaak frustrerend duel op, waarin het rechercheteam heel langzaam het monster van zijn zes koppen ontdoet.
Frans van Schoonderwalt
Engels:
- Margaret Murphy: Goodnight, my Angel. Debuut over nachtmerrie waarin een moeder via haar pc-scherm belandt nadat haar twaalf jaar oude dochtertje is vermoord (Macmillan, import Nilsson & Lamm;  54,05).
Vertaald:
- Gloria Murphy: Dreiging in de nacht (Till Death Do Us Part). Moeder en 7-jarige zoon voelen een nieuwe dreiging wanneer hun gewelddadige echtgenoot/vader zijn celstraf heeft uitgezeten (De Boekerij;  29,90).

