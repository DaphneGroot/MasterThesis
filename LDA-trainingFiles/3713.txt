	Van der Vloot en Arean kunnen lekker samen keten
	Jenny Arean met Lucretia van der Vloot, regie: Ruut Weissman, script: George Groot, muzikale leiding Rutger Laan. Stadsschouwburg Haarlem 15 oktober. Tournee. De kleine blonde oude rot uit de Jordaan en het grote zwarte jonge talent uit Suriname. Wat een paar seizoenen geleden met Adle Bloemendaal niet van de grond kwam, is nu wel gelukt: Jenny Arean heeft een tegenspeelster. En wat voor een. Natuurlijk zong Lucretia van der Vloot Young, gifted and black.
In een aantal kleinere producties, maar vooral in Tip Top, een voorstelling over het joodse aandeel in de amusementsindustrie, had Van der Vloot al een duidelijk kwaliteitsbewijs getoond. In Tip Top stond zij min of meer achter Jenny Arean. Nu is zij terecht een paar meter naar voren opgeschoven en houdt ze Arean alert.
De tegenstellingen tussen de twee dames worden in het programma mooi uitgebuit. Als 'mevrouw van de plooirokkenwinkel in Buitenveldert' kan Arean de 'negers' dodelijk complimenteren met hun artistieke kwaliteiten. Als jonge zwarte artiest kan Van der Vloot erop wijzen dat assertieve blonde vrouwen van rond de vijftig nog steeds de dienst uitmaken.
De meeste contrasten lossen echter op in het thema dat de hele avond doorklinkt: zorg voor elkaar. Zo kaal op papier komt dat over als een samenvatting van het CDA-verkiezingsprogramma, maar de uitwerking in sketches en liedjes loopt van grappig tot prachtig.
Op 18 april 1998 wordt de tournee afgesloten in Cultureel Centrum De Stoep in Spijkenisse. Nu spelen Arean en Van der Vloot alvast wat zij na terugkomst in Amsterdam zullen doen: als twee vriendinnen vreselijk doorzakken, over verliefdheden en andere aangename ongemakken doorzagen, en met een glas champagne in de hand de sirtaki waggelen.
Zij zullen die avond in besloten kring bij Arean thuis in de Jordaan het bewijs leveren van de oprechtheid van de liedjes die ze een seizoen lang hebben gezongen. Over de bezorgde moeder die bang is haar dochter te verliezen. Maar ook zingen ze over die prachtige vent die de gedachte bovenbrengt dat Jezus terug op aarde is, over sterke vrouwen in de geschiedenis, en over het belang van een warm huis, desnoods met wandluizen en vlooien.
Arean laat in deze show weer zien dat ze de belangrijkste facetten van het cabaretvak volkomen beheerst: zang en confrence, het dolkomische en het bloedserieuze. De verjongingskuur die zij door de aanwezigheid van Van der Vloot heeft ondergaan, is ook te merken aan de tekstleveranciers. Naast bijdragen van bewezen grootheden als George Groot, Ivo de Wijs en Rients Gratama, is ook een handvol uitstekende teksten opgenomen van Jurrian van Dongen, die dit jaar eindexamen deed aan de Akademie voor Kleinkunst.
Arean en Van der Vloot vertellen dat ze het heel lekker vinden om samen te zingen en te keten. Het is heel plezierig dat ze daar publiek bij hebben uitgenodigd.
Patrick van den Hanenberg

