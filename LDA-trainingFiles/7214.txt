Vermont.
Vermont is een van de staten van de Verenigde Staten. De standaardafkorting voor de "Green Mountain State", zoals de bijnaam luidt (zie ook onder Geschiedenis), is "VT". De hoofdstad is Montpelier. De grootste stad is Burlington.
Vermont is beroemd om zijn landschap, herfstkleuren en om dorpjes met witte huisjes en kerkjes, melkproducten en ahornstroop ("maple sirup"). Het is ook bekend door zijn progressieve politiek en zijn onafhankelijk politiek denken.
Geschiedenis.
The Vermont State House (regeringsgebouw) in Montpelier.
Het gebied dat nu Vermont heet, werd oorspronkelijk bevolkt door Indianenstammen als de Iroquois, Algonquin en Abenaki. In 1609 claimde de Franse ontdekkingsreiziger Samuel de Champlain een gebied bij wat nu het Champlainmeer heet. Hij gaf de naburige bergen de naam "Les Verts Monts" ("de groene bergen"), wat later verbasterd werd tot de huidige naam van de staat.
Na het Verdrag van Parijs (1763) kwam het gebied onder controle van de Britten. Delen van de huidige staat vielen onder de naburige koloniën (later staten) New York en New Hampshire. In 1777 werd in Vermont een onafhankelijke republiek uitgeroepen, oorspronkelijk de "Republic of New Connecticut" genoemd. Op 4 maart 1791 werd het formeel, als 14de, een staat van de Verenigde Staten; het is de eerste toegelaten staat die niet een Britse kolonie was. Tijdens de Amerikaanse Burgeroorlog stond het aan de kant van de Unie.
Op 28 oktober 2005 kwamen ongeveer 250 Vermonters in het "State House" in Montpelier bijeen voor de "Vermont Independence Convention", de "eerste staatwijde afscheidingsbijeenkomst gehouden sinds North Carolina stemde om zich af te scheiden van de Unie op 20 mei 1861". De afscheidingsbeweging in Vermont is een van de sterkste van de Verenigde Staten, en verenigt onder andere conservatieve vuurwapeneigenaren en progressieve "groenen", die gemeen hebben dat ze ontevreden zijn met de politiek in Washington. Dit heeft de discussie weer doen ontstaan of een staat zich aan de Amerikaanse unie mag onttrekken. Voorstanders vinden van wel: zij zijn vrijwillig tot de unie toegetreden en eisen daarom ook het recht om er weer uit te stappen. Een aantal rechtsgeleerden in de Verenigde Staten vindt echter dat Vermont door de toetreding ook een contract heeft gesloten met de Amerikaanse natie dat ze niet meer ongedaan kan maken. Zij achten afscheiding daarom niet geoorloofd.
Geografie.
Mount Mansfield, is op 1339 m het hoogste punt in Vermont.
De staat Vermont beslaat 24.923 km², waarvan 23.974 km² land is. Het ligt in de "Eastern" tijdzone.
Vermont grenst in het noorden aan de provincie Quebec (Canada), in het westen aan de staat New York, in het oosten aan New Hampshire en in het zuiden aan Massachusetts.
De belangrijkste rivier is de Connecticut rivier, die de gehele grens met New Hampshire definieert. Het langgerekte Champlainmeer vormt een groot deel van de grens met de staat New York.
Een groot deel van de staat wordt in beslag genomen door de Green Mountains, die onderdeel zijn van de Appalachen. De top van Mount Mansfield (1339 m) is het hoogste punt in Vermont.
Demografie en economie.
In 2000 telde Vermont 608.827 inwoners (24.4 per km²) waarvan ongeveer 32% van de bevolking in een stedelijk gebied woont.
Het bruto product van de staat bedroeg in 2001 19 miljard dollar.
Bestuurlijke indeling.
Bos in de herfst bij Hogback Mountain, Wilmington
Vermont is onderverdeeld in 14 county's.
Politiek.
Aan het hoofd van de uitvoerende macht van Vermont staat een gouverneur, die direct gekozen wordt door de kiesgerechtigden in de staat. De huidige gouverneur is Phil Scott van de Republikeinse Partij, die begin januari 2017 werd ingezworen.
De wetgevende macht bestaat uit het Huis van Afgevaardigden van Vermont ("Vermont House of Representatives") met 150 leden en de Senaat van Vermont ("Vermont Senate") met 30 leden.
Vermont staat bekend als een van de meest progressieve staten van de Verenigde Staten. Bernie Sanders bijvoorbeeld, die de staat vertegenwoordigt in de Amerikaanse Senaat als onafhankelijke, omschrijft zich als democratische socialist.
Overige informatie.
Joseph Smith, die de Mormonen-beweging stichtte, en de presidenten Calvin Coolidge en Chester A. Arthur werden in Vermont geboren.
Schrijfster Donna Tartt studeerde klassieke talen en filosofie aan het Bennington College in Bennington, Vermont.
Het bekende ijsmerk Ben & Jerry's komt uit Vermont.
