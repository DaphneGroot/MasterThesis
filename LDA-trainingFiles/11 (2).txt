Anna Enquist.
Anna Enquist (Amsterdam, 19 juli 1945) is het pseudoniem van de Nederlandse schrijfster en dichteres Christa Widlund-Broer. Ze is psychoanalytica en debuteerde in 1991 met de poëziebundel "Soldatenliederen". Met haar eerste roman "Het Meesterstuk" (1994) vestigde ze meteen haar naam als schrijfster.
Biografie.
Christa Broer groeide op in Delft en studeerde na het gymnasium-A klinische psychologie in Leiden; vervolgens studeerde ze piano aan het Haags conservatorium, met bijvak cello. Daarna doceerde ze psychologie in Amsterdam en begon begin jaren 80 aan een gespecialiseerde opleiding psychoanalyse. In 1987 begon ze haar werk als psychoanalytica en stopte ze met haar muzikale carrière. Tegelijkertijd begon ze gedichten te schrijven.
Daarmee is gezegd dat de schrijfster pas op latere leeftijd literair werk is gaan publiceren. Het tijdschrift 'Maatstaf' publiceerde in 1988 haar eerste gedichten. In 1991 kwam haar eerste dichtbundel uit: "Soldatenliederen". Haar eerste roman "Het meesterstuk" (1994), is geschreven op het stramien van de opera "Don Giovanni" van Mozart. Het boek kwam in de boeken-toptien en werd bekroond met de Debutantenprijs.
Beide ambities uit haar leven, muziek en de psychoanalyse, zijn terug te vinden in haar werk. Zo is een van de twee hoofdpersonen in de roman "Het Geheim" een pianiste. Ongeveer tien jaar na haar debuut als schrijfster kreeg Enquist veel bekendheid door haar bespiegelingen rond voetbal, die gepubliceerd werden in Hard gras.
Broer trouwde met de Zweedse cellist Bengt Widlund, met wie ze twee kinderen kreeg.
Op 3 augustus 2001 kwam hun toen 27-jarige dochter Margit op de Dam te Amsterdam om het leven bij een verkeersongeluk, toen zij op haar fiets werd overreden door een rechtsafdraaiende vrachtwagen zonder dodehoekspiegel. Mede dankzij Broer werd zo'n spiegel verplicht gesteld. In haar roman "Contrapunt" (2008) probeert ze dezelfde tragische gebeurtenis te laten verwerken door het hoofdpersonage, die om het verlies van haar dochter te verwerken Bach's Goldbergvariaties als pianist probeert te doorgronden.
Op 16 september 2008 werd door het feministische maandblad Opzij beweerd dat Broer zou stoppen met schrijven. Een dag later meldde uitgeverij De Arbeiderspers dat het niet waar was en dat een citaat totaal uit zijn verband getrokken was.
In februari 2014 werd bekend dat zij twee jaar lang de stadsdichter van Amsterdam zal zijn.
