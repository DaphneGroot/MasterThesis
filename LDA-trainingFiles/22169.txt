Krijgsmacht.
Een krijgsmacht of leger is een militaire organisatie doorgaans ter verdediging van een staat. Meestal is een krijgsmacht onderverdeeld in een landmacht, een marine en een luchtmacht, soms aangevuld met andere krijgsmachtdelen. De studie van de inzet van een krijgsmacht heet krijgskunde. De geschiedenis ervan heet krijgsgeschiedenis.
Nederland.
Sinds 2005 zijn de Nederlandse krijgsmachtdelen geen zelfstandige organisaties met een eigen bevelhebber meer. De marine, landmacht en luchtmacht zijn georganiseerd in drie operationele commando's die direct onder bevel van de Commandant der Strijdkrachten (CDS) vallen. De marechaussee valt vanwege de specifieke taakstelling doorgaans niet direct onder bevel van de CDS, maar rechtstreeks onder de secretaris-generaal van het ministerie van Defensie.
