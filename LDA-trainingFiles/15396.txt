Hooglede.
Hooglede is een plaats en gemeente in de Belgische provincie West-Vlaanderen. De gemeente telt iets meer dan 10.000 inwoners. Hooglede ligt centraal in de provincie, net ten noordwesten van de stad Roeselare. De plaatsnaam wordt in het West-Vlaams als "Ooglé" uitgesproken.
De gemeente wordt in oost-westrichting door een heuvelrug Hooglede-Hoge-Gitsberg doorsneden, een uitloper van het Plateau van Tielt. Het dorpscentrum van Hooglede ligt op deze hoogte.
Geschiedenis.
Hooglede zou ontstaan zijn rond 899. In 1794 werd in Hooglede een veldslag tussen de Fransen en de Oostenrijkers uitgevochten Er staat een gedenksteen in de Roeselarestraat bij de "Gulden Zonne".
De entiteit Hooglede-Gits ontstond op 10 maart 1977 door de fusie van de gemeenten Hooglede en Gits. De gemeentenaam "Hooglede" (eertijds "Ledda") vindt haar etymologische oorsprong in de natuurlijke ligging op een steile helling. "Ledda" betekent immers 'hoge helling'. De oudste vorm van "Gits": "Giddis" zou te herleiden zijn tot "Gidisa". De uitgang "-isa" duidt op een 'waterloop'. "Gid-" is waarschijnlijk Indo-Germaans voor "ghei" wat 'openstaande' of 'stromende beek' betekent. "Giddis" of "Gits", is waarschijnlijk een verkleinwoord op "-iso", van de naam "Giddo" of "Gillo".
Tijdens de Eerste Wereldoorlog lag Hooglede in Duits etappegebied, dit is het gebied achter het IJzerfront. Het dorp raakte beschadigd, vooral tijdens de bevrijding.
Tijdens de Tweede Wereldoorlog werd Hooglede bezet door de Duitsers. Het dorp werd op 7 september 1944 bevrijd door Poolse soldaten.
Kernen.
De gemeente telt twee deelgemeenten. Naast Hooglede-centrum ligt ten oosten hiervan Gits. In Hooglede zelf liggen nog twee kleine gehuchten en parochies, namelijk Sleihage en De Geite.
Sleihage is een klein gehucht een kleine twee kilometer ten zuidwesten van het dorpscentrum van Hooglede, tegen de grens met Staden en Oostnieuwkerke. Sint-Jozef, ook wel De Geite genoemd, is een klein dorpje een viertal kilometer ten noordwesten van Hooglede-centrum, halverwege op de weg van Kortemark naar Staden.
Langs de Brugsesteenweg (N32) heeft zich ook een bebouwd gebied ontwikkeld. Het is een lineaire uitloper van de stedelijke kern van Roeselare, met bedrijven, kleinhandel en residentiële lintbebouwing. Langs dit lint bevindt zich onder andere ook het Dominiek Savio Instituut.
Enkele andere kleinere gehuchten, zoals Onledemolen, of woonlinten liggen nog verspreid over de gemeente.
Hooglede, deelgemeenten en buurgemeenten. De gele gebieden zijn bebouwde kernen.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Geschiedenis.
Na jaren van CVP dominantie kwam in Hooglede-Gits de groep SAMEN op de kieslijst; laatstgenoemde partij bestond oorspronkelijk uit leden van Spa-Spirit, VLD en N-VA. De 4 legislaturen van 1989 tot 2012 heeft SAMEN steeds een absolute meerderheid kunnen behalen. in 1989 behaalde Samen 12 zetels tegen 9 zetels voor de CVP. In 1995 groeide de meerderheid van Samen naar 15 zetels tegenover 6 zetels voor de CD&V. Het zetelaantal van Samen viel in 2000 terug naar 12 zetels, de VLD die zich had afgescheurd van Samen behaalde 2 zetels en de CD&V verhoogde haar aantal verkozenen met één naar 7 zetels. Bij de gemeenteraadsverkiezingen van 10 oktober 2006 kon SAMEN met 1 zetel zijn meerderheid behouden waarbij de CD&V op 8 zetels kwam.
In 2012 werd de samenwerking binnen Samen met de Sp.a stopgezet en namen 4 partijen deel aan de verkiezingen met volgende zetelverdeling: 10 zetels NVA Plus (+10), 7 zetels CD&V (-1), 2 zetels Open VLD(status quo), 2 zetels Samen Sterk (+2)
2013-2018.
Burgemeester is Rita Demaré (CD&V). Zij leidt een coalitie bestaande uit CD&V, Open Vld en SAMEN STERK. Samen vormen ze de meerderheid met 11 op 21 zetels.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
Sport.
In 2007 werd in deelgemeente Gits het Wereldkampioenschap veldrijden gehouden. Erwin Vervecken kroonde er zich tot wereldkampioen. Er werd in 2005 ook een Wereldbekerwedstrijd veldrijden in Gits gehouden. Toen trok Sven Nys aan het langste eind.
In 2011 werd er tevens het Belgische Kampioenschap Wielrennen gehouden. Philippe Gilbert werd Belgisch Kampioen na een ultieme demarrage op de laatste helling van het parcours.
Voetbalclub FC Eendracht Hooglede is aangesloten bij de Belgische Voetbalbond en speelt in de provinciale reeksen. Ook deelgemeente Gits heeft een club, met name K.V.P. Gits.
Ook de beker van België biljart vindt jaarlijks plaats in cultureel centrum 'de gulden zonne' in Hooglede.
Ook wereldkampioene Delfine Persoon (boksen) is afkomstig uit deze gemeente.
Ieder jaar wordt in Hooglede in september de hoogledetrioclassic georganiseerd door wielertoeristenclub WOT. De hoogledetrioclassic is een tijdrit dat je moet rijden met een team van 3 renners over een parcours van ongeveer 8 km.
