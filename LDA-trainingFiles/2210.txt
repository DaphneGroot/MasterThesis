	ReÂ‹ncarnatie van een melkkoe
	Tikje bizar gesprek moet het zijn geweest. Gert Jan Laurman, uitgever van het VNU-blad Intermediair, vertelt zijn superieuren dat een van hun mooiste bladen gaat verdwijnen. Niet meteen, niet morgen, maar wel op termijn. Want Intermediair, gratis weekblad voor hoger opgeleiden, en met vijftienduizend personeelsadvertenties per jaar een cashcow van jewelste, is volgens Laurman gedoemd.
Weg 'leesmoment' voor zeshonderdduizend lezers. Weg oplage van een kwart miljoen. Weg omzet van pakweg honderd miljoen gulden.
Evenzogoed vraagt Laurman tegelijkertijd of de VNU-bestuurders de portemonnee willen trekken voor een nieuw idee: de online-editie van zijn ten dode opgeschreven weekblad.
Het is achteraf wat minder boud dan het lijkt. Want de Internetuitgave, zegt Laurman nu, een paar maanden nadat de VNU-top besloot hem te steunen en hem een budget verleende voor acht extra netmedewerkers, gaat het maken. Al enige tijd worden de driehonderd advertenties die Intermediair elke week binnenkrijgt, ook gratis op het net gezet. Sinds 1 januari kunnen bedrijven er bovendien voor kiezen uitsluitend op de site van Intermediair te adverteren. Ze krijgen dan wel een tariefkaart onder de neus gedrukt.
Laurman verwacht dat Intermediair online, in wat hij die 'andere levensfase' noemt, evenveel rendement zal genereren als nu het geval is. Dat de online-advertenties ondertussen ten koste gaan van de papieren editie van zijn blad, en dat het oude Intermediair van binnenuit wordt opgegeten, beseft de uitgever wel. Concurrenten van VNU, onder welke PCM (uitgever van bijvoorbeeld de Volkskrant en NRC Handelsblad), schrikken terug voor zulk kannibalisme. Netadvertenties leveren ontegenzeggelijk minder op, maar wie de markt negeert, staat toe dat nieuwe pseudo-uitgevers de toon zetten. Ze bouwen een technische voorsprong op die straks alleen nog tegen hoge overnamekosten valt in te halen.
Toch raakt Internet de kranten minder hard dan Intermediair. Dat controled circulation-blad met zijn gratis abonnementen bestaat bij de gratie van duizenden vacatures. Uitgever Laurman ziet wel wat in de waarneming dat Intermediair vooral een vacature-databank is, waarvan publicatie op Internet eigenlijk veel vanzelfsprekender is dan verspreiding op papier. Op het net hoeft een lezer niet te bladeren; nadat hij zijn leeftijd, vooropleiding en salariswensen heeft opgegeven, kan hij gericht zoeken.
De voordelen van het net zijn zo groot, dat 'het geen zin meer heeft aan de noodrem te gaan hangen', zegt ook Bert Wichers, projectmanager Nieuwe Media bij VNU Business Publications. 'Het net wordt je opgedrongen. Het is een illusie te denken dat je het kunt tegenhouden.'
Wanneer de papieren Intermediair wordt opgedoekt, weet uitgever Laurman niet. Het kan nog vijf tot tien jaar duren. 'Er is geen planning, ik kan het niet sturen', zegt Laurman. Maar er komt vanzelf een moment waarop bedrijven en masse overstappen naar de online-editie. Laurman: 'De markt moet vanzelf kantelen. Het omslagmoment komt als enkele grote adverteerders ervoor kiezen alleen nog online te gaan.'
Zo ver is het dus nog niet. Belangrijke adverteerders gruwen nog van het kleine bereik van Internet. Er zijn in Nederland weliswaar een 750 duizend gebruikers, maar slechts een fractie daarvan ziet een advertentie. Bovendien bestaat de indruk dat het net nog vooral wordt bevolkt door 'computer- en automatiseringsfreaks', zoals Y. Veraart zegt, algemeen directeur van Markon Management Search, een wervingsbureau dat onder meer de Rabobank als klant heeft.
De scepsis onder 'p&o'ers' - wat voorheen personeelsfunctionarissen heette - is te meer groot, omdat ieder bedrijf op zoek is naar de man of vrouw die eigenlijk niet wil solliciteren, niet werkloos is, maar misschien over de streep kan worden getrokken. Die latente zoeker ziet wel een advertentie in Intermediair langskomen, maar zal niet zelf op Internet speuren naar een nieuwe baan.
Toch zal juist die zoeker misschien wel zijn naam en e-mailadres achter laten, denkt Eric Bremer, directeur van DeBussy in Baarn, en oprichter van Jobnews, een van de meest opvallende van de meer dan honderd banen-sites in Nederland. DeBussy is gespecialiseerd in 'arbeidsmarkt-communicatie', en levert onder meer jaarlijks honderden pagina's met personeelsadvertenties voor de Volkskrant aan. Sinds mei vorig jaar plaatst Bremer vrijwel alle advertenties ook op de site van Jobnews. Net als Intermediair deed hij dat gratis, en vraagt hij sinds afgelopen woensdag geld.
Bremer verwacht veel van zijn e-mailservice. Wie dat wil, krijgt tweemaal per week per elektronische post 'op maat gesneden' vacatures. Ook wie niet op de schopstoel zit, wil best weten wat-ie waard is, denkt Bremer. De respons op Jobnews is 'veel groter dan verwacht'. Ook tot zijn verrassing worden er via het net vacatures vervuld buiten het geijkte wereldje van studenten en automatiseerders. 'Er zitten ook heel veel mensen uit de gezondheidszorg op het net', zegt Bremer.
Bremer is reclamemaker, geen uitgever of advertentie-acquisiteur. Hij wilde ook best samenwerken met derden. Maar VNU en PCM, zegt Bremer, wezen hem de deur. En een bureau in Haarlem waarmee hij rond was, haakte op het laatste moment af, omdat het een dochterbedrijf van VNU als klant had. 'Toen VNU er lucht van kreeg, verbood men dat bureau met mij in zee te gaan. Uitgevers reageren zo verkrampt. Zo heeft PCM een advertentie van Jobnews geweigerd. Omdat ik aan hun boterham kwam.'
Jobnews vraagt per 'web-ad' 595 gulden. Dat is niets vergeleken bij de tarieven van de papieren edities van de Volkskrant of Intermediair. Die lopen voor een beetje baan naar de tienduizend gulden. Bremer: 'Het gaat bij Intermediair om heel veel omzet. Daarom zitten ze ook in een geweldig strategisch dilemma. Ze willen dat geld niet kwijt, maar kunnen op het net niet meer zulke prijzen vragen.'
Met uitgever VNU is Bremer ervan overtuigd dat Internet voor traditionele uitgevers geen boze droom is, die wel weer voorbijgaat. 'De vraag is niet welk deel van de personeelsadvertenties de traditionele media kwijtraken', zegt Bremer. 'De vraag is: wanneer raken ze alles kwijt.'
Intermediair-uitgever Laurman zal zijn blad niet laten wegkwijnen als het steeds dunner wordt. Tegen die tijd moet het worden verbouwd tot een nieuw blad, voor een nieuwe doelgroep. Plannen daarvoor heeft Laurman nog nauwelijks. Misschien moet het niet meer op krantenpapier, maar glimmend. Kunnen er product-advertenties in. En corporate-image-campagnes.
Alles beter dan dat je het 'leesmoment' van de Intermediair-abonnee zo maar laat schieten. 'Het is toch doodzonde', zegt Laurman, 'om zo'n blad weg te gooien.'
Henk Blanken

