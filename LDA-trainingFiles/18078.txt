 GILISSEN MELDT RECORDJAAR 1996. 
 AMSTERDAM, 3 feb (Reuter) - Theodoor Gilissen Bankiers NV heeft meegedeeld dat 1996 voor haar een recordjaar is geworden met een netto winstgroei van 11,2 miljoen tot 14,1 mln gulden. 
 "Het uitstekende beursklimaat voor aandelen en de forse groei van het aantal clienten in 1996 zorgden voor een stijging van de provisiebaten met 27 procent," aldus de directie. 
 Gilissen, dochter van MeesPierson en daarmee sinds kort deel van het Fortis concern, verwacht in 1997 een verdere groei van het toevertrouwde vermogen en het aantal clienten maar houdt er na het "exceptionele beursjaar 1996" wel rekening mee dat het netto resultaat niet zal worden geevenaard. 
 In 1996 steeg het door clienten voor beheer en advies toevertrouwde vermogen met 34 procent tot 5,5 miljard gulden. 
 In lijne met de verwachtingen, gezien de verkrappende marges, daalden de rentebaten met ongeveer negen procent maar de overige baten namen toe in lijn met de groei van de bank. 
 De kosten stegen met 14 procent door groei van personeelslasten en door hogere investeringen in automatisering, organisatie en beleggingsonderzoek. 
 Gilissen richt zich op vermogende particulieren en instituten. De overgang naar het Fortis-concern brengt volgens Gilissen geen verandering in haar onafhankelijke positie. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
