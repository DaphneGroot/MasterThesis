Olympus (berg).
De Olympus of Olympos, in dichterlijke taal ook wel Olymp (Grieks: Όλυμπος/Olympos, Nieuwgriekse uitspraak:), is de hoogste berg in Griekenland. Sinds 1938 is de Olympus een nationaal park, Nationaal park Olympos.
De top is 2917 meter. De berg bevindt zich ten zuidwesten van Thessaloniki, niet ver van de kust, en speelt een belangrijke rol in de Griekse mythologie.
De Griekse dichter Homerus noemde de Olympus het 'Huis van de goden'. Die zouden daar in grote luxe wonen, in paleizen met bronzen vloer, gemaakt door Hephaistos. De Olympus wordt speciaal genoemd als verheven woonplaats van de oppergod Zeus, vanwaar hij soms zijn bliksemschichten naar beneden afvuurde.
