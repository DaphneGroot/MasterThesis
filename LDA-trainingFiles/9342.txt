Sint Maarten (eiland).
Sint Maarten (Frans: "Saint-Martin") is een eiland in de Caraïbische Zee, genoemd naar de heilige Maarten (Martinus van Tours).
Het ligt 240 kilometer ten oosten van Puerto Rico, en zuidelijk van Anguilla, en behoort tot de Kleine Antillen.
Grenzen.
Sint Maarten is verdeeld in een Frans en een Nederlands deel, Collectivité de Saint-Martin respectievelijk het land Sint Maarten, die Frans resp. Nederlands als officiële taal hebben. De voertaal op het eiland is echter Engels, doordat de bevolking grotendeels afstamt van Engelstalige slaven.
De totale oppervlakte van het eiland bedraagt 87 km². De totale lengte van de grens tussen het Nederlandse en het Franse deel van het eiland bedraagt 10 km. Er is vrij verkeer tussen beide eilandsdelen.
Het Franse deel viel van 1946 tot 2007 onder het departement Guadeloupe, maar koos op 7 december 2003 bij referendum voor zelfbestuur en werd in 2007 een overzeese gemeenschap ("collectivité d'outre-mer").
Het Nederlandse deel is sinds 10 oktober 2010 een apart land binnen het Koninkrijk der Nederlanden. Voorheen was het onderdeel van de Nederlandse Antillen.
Geschiedenis.
Sinds 4000 v. Chr is het eiland bewoond, sinds ca. 800 door de Arowakken-indianen. In de 14e eeuw kwamen de Carib-indianen, die veel oorlogszuchtiger waren en mogelijk aan kannibalisme deden. Zij noemden het eiland "Soualiga" (Zouteiland). Het eiland zou op 11 november (Sint-Maarten) 1493 door Columbus ontdekt zijn. De Spanjaarden lieten het eiland aanvankelijk met rust. Rond 1630 vestigden Fransen en Nederlanders zich er, vooral vanwege het aanwezige zout, maar zij werden door de Spanjaarden verdreven. Pas in 1644 gaven de Spanjaarden hun rechten op.
Op 23 maart 1648 tekenden Frankrijk en de Republiek der Zeven Verenigde Nederlanden een overeenkomst (Verdrag van Concordia), waarbij het eiland gedeeld werd. Pas in 1817 werd deze overeenkomst definitief; het eiland was toen al ongeveer 16 keer van eigenaar verwisseld.
Op 2 november 2006 werd tussen Nederland, Curaçao en Sint Maarten een akkoord gesloten, op grond waarvan deze twee eilanden een aparte status binnen het Koninkrijk krijgen, vergelijkbaar met die van Aruba, in het kader van verregaande staatkundige hervormingen binnen het Koninkrijk der Nederlanden.
De Nederlandse Antillen zouden als land binnen het Koninkrijk op 15 december 2008 worden ontbonden. Dat is echter niet gelukt. Sarah Wescot (een minister van Sint Maarten) wilde graag dat de volgende deadline begin 2010 was, maar Nederland heeft daar niet mee ingestemd. Uiteindelijk zijn de Nederlandse Antillen op 10 oktober 2010 opgeheven en heeft het Nederlandse deel van Sint Maarten op die datum autonomie binnen het Koninkrijk der Nederlanden verkregen, evenals Curaçao. De overige eilanden van de voormalige Nederlandse Antillen (Bonaire, Sint Eustatius en Saba (de zogenoemde BES-eilanden ook wel Caribisch Nederland genaamd) vormen sinds '10-10-10' als 'bijzondere gemeente' direct onderdeel van het land Nederland.
Economie.
Sint Maarten is een belangrijke toeristenbestemming. Er meren dagelijks meerdere cruiseschepen aan. Op het Nederlandse deel van het eiland bevindt zich het Princess Juliana International Airport, waarop vliegtuigen van het type Boeing 747 kunnen landen. Ook op het Franse deel ligt een vliegveldje: Aérogare de l'Espérance. Amerikanen vormen het leeuwendeel van de toeristen die arriveren per cruiseschip en per vliegtuig.
Sint Maarten ligt in een gebied dat kwetsbaar is voor orkanen. Zo werd Sint Maarten in 1995 zwaar getroffen door orkaan Louis, die grote schade aan het eiland berokkende.
Cultuur, sport, evenementen.
Sint Maarten is historisch en cultureel een smeltkroes van Europese en Caribische invloeden, hetgeen onder andere in de architectuur van het eiland tot uitdrukking komt. De Universiteit van Sint Maarten biedt door het jaar heen maar ook in de zomer diverse cursussen aan jongeren vanuit de hele Antillen. Favoriete sporten op het eiland zijn honkbal, softbal, boksen, atletiek, voetbal en basketbal. Daarnaast zijn de hanengevechten een bekend fenomeen. Deze oude sport wordt beoefend in onder andere het Franse deel van het eiland, La Savanna, Rambeaud en Grand Case. Hierbij wordt ook gegokt. In april is het jaarlijkse carnaval, dat in Afrikaans-Caribische stijl wordt gevierd. Dit carnaval wordt zelfs uitbundiger gevierd dan kerstmis. De voorbereidingen van de kostuums worden reeds in november gestart. Het eiland kent voorts veel toeristische trekpleisters, resorts, discotheken, restaurants en zwemgelegenheden, maar ook diverse musea, kerken, en concertlocaties.
Fauna.
Op het eiland zijn acht soorten vleermuizen gevonden: de Jamaicavruchtenvampier ("Artibeus jamaicensis"), "Ardops nichollsi", "Monophyllus plethodon", "Brachyphylla cavernarum", "Molossus molossus", de guanovleermuis ("Tadarida brasiliensis"), "Natalus stramineus" en de grote hazenlipvleermuis ("Noctilio leporinus"). Ook het uitgestorven knaagdier "Amblyrhiza" kwam op Sint Maarten voor.
