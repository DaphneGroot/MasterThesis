Fawlty Towers.
"Fawlty Towers" is een Britse televisiecomedy die in twee series van 6 afleveringen voor de BBC werd gemaakt in 1975 en 1979. De afleveringen worden in vele landen nog regelmatig herhaald. In Nederland werd de serie door de KRO uitgezonden, in eerste instantie onder de titel "Hotel op stelten", later bij de herhalingen onder de oorspronkelijke titel. Op de Belgische televisie kreeg de serie de titel "De zoete inval" mee.
In 2000 werd het programma verkozen als het beste Britse televisieprogramma van de 20ste eeuw.
Verhaal.
De serie speelt zich af in een familiehotel aan de Engelse zuidkust in Swanage en is gebaseerd op een hotel in Torquay (Devon), waar de Monty Python-crew korte tijd verbleef. Het hotel heet Fawlty Towers, naar de eigenaar Basil Fawlty (gespeeld door John Cleese) en zijn echtgenote Sybil (Prunella Scales). Fawlty wordt, niet geheel toevallig, net zo uitgesproken als het Engelse woord voor ondeugdelijk, defect: faulty. Verdere vaste figuren in de serie zijn het kamermeisje Polly Sherman (Connie Booth), het Spaanse manusje-van-alles Manuel (Andrew Sachs) en de kok Terry (Brian Hall, vanaf seizoen 2). Ook zijn er enkele gasten die permanent in het hotel verblijven: de oude dames Miss Tibbs (Gilly Flower) en Miss Gatsby (Renee Roberts) en de onnavolgbare en enigszins dementerende Majoor Gowen (Ballard Berkeley).
De plots hebben door de veelvuldig voorkomende misverstanden een sterk kluchtig karakter. In de serie komen vele stereotypen over hotels en het personeel aan bod. In elke aflevering krijgt het hotel andere gasten, die allemaal een ander karakter of stereotype vertegenwoordigen, waar dan de grappen van die aflevering om draaien.
Veel van de verwikkelingen draaien om het snobisme van Basil, die hardnekkig probeert de klantenkring van het hotel op een wat hoger niveau te brengen. Hij schrikt er niet voor terug zijn klanten te schofferen als hij daar aanleiding toe ziet. Basil steekt zich daarmee regelmatig in de nesten en in veel gevallen is het Polly die op allerlei inventieve manieren haar werkgever de helpende hand reikt.
Oorsprong.
Het Gleneagles Hotel in Torquay, dat model stond voor Fawlty Towers
Het idee voor de televisieserie ontstond toen de leden van de comedygroep Monty Python tijdens opnamen in Devon verbleven in het Gleneagles Hotel in Torquay. De Pythons beschrijven het hotel achteraf als een van de ergste plekken waar ze ooit verbleven. Terry Gilliam kreeg van de hoteluitbater commentaar op zijn eetgewoontes, Eric Idle werd ervan verdacht dat hij een bom in zijn tas zou hebben en alcoholist Graham Chapman slaagde er al die tijd niet in een drankje bij de bar te bestellen. Na één nacht besloten de leden van Monty Python een ander hotel te nemen, maar John Cleese en Connie Booth bleven achter in het Gleneagles omdat ze er materiaal voor een komische sketch in zagen. De ervaringen die ze vervolgens opdeden, vormden de basis voor "Fawlty Towers". De personages Basil en Sybil Fawlty zijn gebaseerd op de uitbaters van Gleneagles, Donald en Beatrice Sinclair.
Het Gleneagles Hotel werd in 1973 verkocht en later overgenomen door hotelketen Best Western. Na een grondige opknapbeurt op 18 september 2006 werd het hotel door Prunella Scales heropend. Tot 2015 was het pand eigendom van een Amerikaans echtpaar. Vanaf januari 2015 stond het leeg, waarna in november 2015 werd besloten het voormalige hotel te slopen.
Cleese en Booth nemen in een aflevering wraak op Richard Ingrams, een recensent die de pilotaflevering van "Fawlty Towers" afkraakte. Ingrams omschreef de serie als "middelmatig". Cleese reageerde door in het tweede seizoen een personage te creëren, genaamd Mr. Ingrams, die met een opblaaspop speelt.
Productie.
De verhalen werden geschreven door John Cleese en Connie Booth, die een echtpaar vormden ten tijde van de eerste serie. Beiden waren erg gebrand op perfectie. Soms duurde het vier maanden voor een script van een aflevering hun goedkeuring kreeg.
Hoewel de serie zich afspeelt in Torquay, Devon, zijn er geen opnamen gemaakt in Devon of Zuid-Engeland. De buitenopnamen voor het hotel werden gefilmd in de Wooburn Grange Country Club in Buckinghamshire. Na afloop van de serie werd er in dit gebouw een nachtclub gevestigd die, als referentie naar de serie, de naam "Basil's" droeg. Het gebouw werd vernietigd bij een brand in maart 1991.
De opnamen op locatie vonden vooral plaats in en rond Harrow.
Serie 1.
1 Tijdens de opnamen van de brand-in-de-keukenscène voor "The Germans" liep acteur Andrew Sachs ernstige verwondingen op toen de rokende chemicaliën door zijn beschermende mouwen heen drongen. Tevens is dit de aflevering met de klassieke oproep "Don't mention the war!" ("Begin niet over de oorlog!").
Serie 2.
2Vanwege een staking werd de laatste aflevering pas zes maanden later opgenomen.
Anagrammen.
Tijdens de titelrol die meestal aan een aflevering voorafgaat verschijnt het naambord van het hotel in beeld. De naam van het hotel, Fawlty Towers, is hierop vaak, als een soort anagram, op grappige wijze verbasterd. In één geval ziet men iemand, die kennelijk voor het verplaatsen van de letters verantwoordelijk is, nog net het beeld uit vluchten. In de loop der tijd heette het hotel door dit vandalisme onder meer: Flay Otters (gevilde otters), Fatty Owls (vettige uilen), Warty Towels (wrattige handdoeken), Flowery Twats (bloemige kutten), Watery Fowls (waterig gevogelte) en Farty Towels (winderige handdoeken).
Controverse.
"Fawlty Towers" werd in Nederland door de KRO uitgezonden, aanvankelijk onder de naam "Hotel op Stelten". De afleveringen "The Germans" en "The Kipper and the Corpse" werden weggelaten; "The Germans" vanwege gevoeligheden rondom de Tweede Wereldoorlog en "The Kipper and the Corpse" vanwege het rondzeulen met een lijk. Bij latere herhalingen van de serie kon het Nederlandse publiek wel met deze afleveringen kennismaken.
In 2002 verbrak Beatrice Sinclair haar stilzwijgen. Zij en haar inmiddels overleden echtgenoot Donald Sinclair waren de uitbaters van het Gleneagles Hotel waarop de serie losjes is gebaseerd. In een interview met de "Daily Telegraph" onthulde mevrouw Sinclair dat haar echtgenoot in het geheel niet op Basil Fawlty leek en dat de Spaanse ober van het Gleneagles Hotel juist zeer vakbekwaam was. Wel was Donald Sinclair destijds van mening geweest dat de heren van Monty Python niet thuishoorden in een net familiehotel en had hij daarover onenigheid met mevrouw Sinclair gehad.
Theaterversie.
In 2012 maakte het theatergezelschap Uitgezonderd. Theater! in coproductie met Theatercollectief Makkadam een Nederlandstalige theaterversie van "Fawlty Towers". De voorstelling ging op 16 juli tijdens de Gentse Feesten 2012 in première en werd daar gespeeld tot en met 22 juli. De regie van het stuk lag in handen van Fabio Van Hoorebeke. De hoofdrollen waren voor Jeroen Maes als Basil Fawlty, Gerdy Swennen als zijn vrouw Sybil, Marc Lauwrys als Manuel en Tina Maerevoet als Polly. In de voorstelling werden de afleveringen "The Hotel Inspectors", "Communication Problems" en "The Germans" naar het toneel vertaald. Met deze Nederlandstalige productie was België na Duitsland pas het tweede land waar een niet-Engelstalige theaterbewerking van de serie in première ging. Van 12 tot en met 23 december 2012 werd het stuk hernomen, ditmaal in het Antwerpse Fakkelteater.
