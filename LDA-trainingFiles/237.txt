	Industriebond FNV wil meebeslissen in bedrijven
	Van onze verslaggever
AMSTERDAM
De Industriebond FNV wil in bedrijven meebeslissen over de organisatie van het werk en de manier van leidinggeven. Op die manier wil de bond de controle op cao-afspraken vergroten. De eis is onderdeel van het meerjarenbeleid van bond, dat vandaag in Rotterdam aan kaderleden wordt gepresenteerd.
Het meebeslissingsrecht in bedrijven is een onderdeel van de 'investeringscao's' die de industriebond volgend jaar wil gaan afsluiten. In deze cao's wil de bond het recht op scholing van werknemers vastleggen, gekoppeld aan een scholingsplicht. Over een sanctie bij het verzaken van de plicht meldt de bond niets.
De scholing moet onderdeel zijn van loopbaanbeleid. Met de scholing moet de werknemer zijn kennis en vaardigheden op peil houden en makkelijk inzetbaar blijven bij de huidige of een andere werkgever. Zo wil de bond het begrip 'baanzekerheid' vervangen door 'werkzekerheid'. Baanzekerheid is volgens de bond te veel gekoppeld aan één vak en één werkgever.
Werknemers die minder inzetbaar worden doordat zij de werkdruk niet aankunnen of moeite hebben met nieuwe technologie, wil de bond niet laten vallen. 'In teams, in ploegverband of autonome taakgroepen moeten beschermde plaatsen worden gereserveerd voor collega's die een lagere productiviteit hebben', schrijft de bond.

