	KLM verliest slag om invloed bij Northwest
	Van onze verslaggever
AMSTERDAM
De KLM heeft een nederlaag geleden in een rechtszaak over de zeggenschap bij de Amerikaanse partner Northwest Airlines. Een Amerikaanse rechter in New York heeft een aantal klachten van de Nederlandse luchtvaartmaatschappij niet ontvankelijk verklaard.

De KLM had de rechtszaak al in november 1995 aangespannen. De Nederlandse luchtvaartmaatschappij keerde zich in deze zaak tegen de wijziging van de aandeelhoudersovereenkomst, waarbij aandeelhouders het vetorecht werd ontnomen op belangrijke beslissingen als fusies. Ook werden aandeelhouders niet langer verplicht om bij verkoop van hun belang hun stukken eerst bij andere bestaande aandeelhouders aan te bieden.
De wijziging van de aandeelhoudersovereenkomst was bedoeld om te voorkomen dat de KLM een controlerend belang zou krijgen. De KLM was daarom tegen de wijziging. Maar de rechtbank in New York heeft bepaald dat de wijziging door de meerderheid van de aandeelhouders is aanvaard en daardoor rechtsgeldig is. De klachten van de KLM worden daarom niet in behandeling genomen. De KLM overweegt hiertegen in hoger beroep te gaan.
Wel heeft de rechtbank op een ander punt een klacht van de KLM in behandeling genomen. Het gaat hier om de benoemingswijze van leden van de directieraad van Northwest, de zogenoemde board. Volgens de KLM wordt door de wijziging van de aandeelhoudersovereenkomst de benoeming van onafhankelijke leden van de board aangetast. De rechtbank in New York wil dit nader gaan onderzoeken en aan een onafhankelijk gerechtelijk oordeel onderwerpen.
Northwest vindt dit een ondergeschikt punt. De Amerikaanse partner meent dan ook dat de KLM op grond van de andere beslissingen van de rechtbank in New York moet afzien van zijn plannen om strategische zeggenschap af te dwingen. De Amerikaanse maatschappij zegt in The Wall Street Journal dat de uitspraak 'hopelijk het einde betekent van KLM's onverstandige pogingen om Northwest Airlines te controleren'.
De KLM heeft een belang van 18,8 procent in Northwest, maar heeft ook een optie op nog eens bijna 5 procent van de aandelen. Mede-aandeelhouders hebben geprobeerd te voorkomen dat KLM deze optie zal uitoefenen, wat tot woede bij de KLM heeft geleid. De optie is veel geld waard. De KLM zou de optie in 1998 te gelde willen maken.
Ook tegen dit besluit heeft de KLM een rechtszaak aangespannen die bij een rechtbank in Delaware loopt. Northwest denkt dit conflict nu in zijn voordeel te kunnen beslissen. De KLM ziet de uitspraak in New York echter niet als een nederlaag en meent juist dat de uitgangspositie in de zaak in Delaware hierdoor is verbeterd.
Daarbij wijst de KLM op het feit dat de rechtbank in New York wel een klacht over de benoemingswijze van de leden van de board gaat onderzoeken. 'Dit is geen ondergeschikt punt, maar juist een vitaal punt', aldus een woordvoerdster van de KLM. De KLM ziet in de uitspraak de erkenning van haar principiële standpunt dat bestaande afspraken gehonoreerd moeten worden.
Het conflict heeft de samenwerking tussen KLM en Northwest Airlines de afgelopen jaren danig onder druk gezet. Het leek er zelfs op dat de zo succesvolle alliantie door de ruzie zou kunnen ontsporen. Afgelopen zomer verklaarde KLM-topman Bouw in Peking dat het eind van het conflict in zicht was, al was KLM niet van plan de aangespannen rechtszaken in te trekken.
Eind jaren tachtig redde KLM samen met een aantal andere geldschieters Northwest van de ondergang. Met een financiële injectie van 580 miljoen dollar kreeg KLM een pakket aandelen dat nu ongeveer het drievoudige waard is. De sterk toegenomen waarde van de aandelen Northwest is mede een van de oorzaken van het conflict met de grootaandeelhouders A. Checci en G. Wilson.
De praktische samenwerking van KLM en Northwest Airlines heeft de afgelopen tijd overigens niet geleden onder het bestuursconflict. Het aantal routes dat beide maatschappijen in joint venture exploiteren is alleen maar gegroeid.

