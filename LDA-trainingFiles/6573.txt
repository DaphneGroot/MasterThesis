New Mexico.
New Mexico (Nederlands: "Nieuw-Mexico", Spaans: "Nuevo México") is een van de staten van de Verenigde Staten.
De hoofdstad van New Mexico is Santa Fe. De standaardafkorting voor de staat, die als bijnaam "Land of Enchantment" heeft ("Land van Betovering"), is NM.
Geschiedenis.
Vóór de komst van de Europeanen bevolkten alleen Indianenstammen als de Navajo's en Apaches het gebied. Rond 1540 trok de Spaanse conquistador Francisco de Coronado door het gebied, tevergeefs op zoek naar grote hoeveelheden goud. Zijn expeditie trok zich twee jaar later terug naar Mexico. In 1595 werd de provincie Santa Fe de Nuevo México gesticht en drie jaar later begon Juan de Oñate met de kolonisatie van het gebied. In 1610 werd de stad Santa Fe gesticht.
Na de onafhankelijkheid van Mexico in 1821 werd New Mexico onderdeel van dat land. In 1848 stond Mexico na het verlies van de Mexicaans-Amerikaanse Oorlog een groot gebied af, waaronder het grootste deel van het huidige New Mexico. In 1853 werd nog een relatief klein stuk aangekocht (de zogeheten Gadsdenaankoop).
In 1878 vond de Lincoln County War plaats. Dit was een bloedbad tussen verschillende groepen criminelen, met o.a. Billy the Kid.
Op 4 januari 1912 werd New Mexico, als 47ste, formeel een staat van de Verenigde Staten.
In 1943 werd in het noorden van de staat het Los Alamos National Laboratory geopend. Dit was één van de drie hoofdlocaties van het Manhattanproject voor de ontwikkeling van de atoombom.
Op 8 juli 1947 vond nabij het plaatsje Roswell het Roswellincident plaats. Al snel ging het verhaal rond dat hier een vliegende schotel was neergestort. Dit is tot op de dag van vandaag voer voor ufologen.
Geografie.
New Mexico heeft een oppervlakte van 315.194 km². De gemiddelde hoogte is 1735 m boven zeeniveau; het hoogste punt is Wheeler Peak (4011 m), onderdeel van de Rocky Mountains, die New Mexico van noord naar zuid doorkruisen. De belangrijkste rivier is de Rio Grande.
New Mexico grenst aan het land Mexico en aan de staten Texas, Oklahoma, Arizona, Colorado en Utah. Het punt waar de grenzen met de laatste drie kruisen heet Four Corners. New Mexico ligt in de "Mountain"-tijdzone.
De staat beschikt over veel natuurschoon, zoals de druipsteengrotten bij Carlsbad en het witte zand van White Sands National Monument.
Taal.
De staat heeft geen officiële taal, maar de grondwet van deze staat, uit 1912, vermeldt dat New Mexico een tweetalige staat is door het gebruik van Engels en Spaans. Staatsambtenaren zouden twee talen moeten kennen. In 1995 werd het volkslied van de staat tweetalig: New Mexico -- Mi Lindo Nuevo México. In 2008 was het de eerste staat waar openbare scholen gebruik mochten maken van een studieboek in Navajo (taal), een inheemse taal die door vele Indianen in deze staat wordt gesproken.
Demografie en economie.
New Mexico telde in 2000 1.819.046 inwoners (6 per km²), van wie zo'n 40 % een Spaanse of Latijns-Amerikaanse achtergrond had. De grootste stad is Albuquerque. In de staat liggen ook uitgestrekte Indianenreservaten.
Grote delen van de staat worden voor diverse doeleinden door het Amerikaanse leger gebruikt. Tijdens de Tweede Wereldoorlog werd in Los Alamos de atoombom ontwikkeld.
Het bruto product van de staat bedroeg in 1999 51 miljard dollar.
Religie.
De meerderheid van de bevolking is katholiek en de meerderheid van de protestanten belijdt het evangelisme.
Bestuurlijke indeling.
New Mexico is onderverdeeld in 33 county's. Een county in de Verenigde Staten is een lokale overheid die een niveau lager is dan de staat.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. In 2010 is Susana Martinez van de Republikeinse Partij verkozen tot gouverneur van de staat New Mexico.
De wetgevende macht bestaat uit het Huis van Afgevaardigden van New Mexico ("New Mexico House of Representatives") met 70 leden en de Senaat van New Mexico ("New Mexico Senate") met 42 leden.
