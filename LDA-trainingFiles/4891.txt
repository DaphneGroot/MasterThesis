	Bosnier Bogdanovic op proef bij Ajax
De Bosniër Rade Bogdanovic heeft een voorcontract getekend bij Ajax. De 26-jarige voetballer traint op proef mee met de selectie. De spits gaat ook mee naar het trainingskamp in La Manga in Spanje, waar Ajax tot en met 22 januari verblijft. Bogdanovic speelde de afgelopen jaren in Zuid-Korea bij Pohang Atoms.
De langdurig geblesseerden Litmanen, Blind, Bogarde en Richard Witschge trainden gisteren volop mee. Wooter en Melchiot ontbraken met lichte blessures, Hoekstra revalideert nog en Babangida zat in Kenya, waar hij met Nigeria een WK-kwalificatieduel afwerkte.
In de winterperiode verloor Ajax één speler. Marcio Santos vertrok op huurbasis naar Atletico Mineiro in Brazilië.
De Australiër Zlatko Arambasic volgt bij NAC zijn naar Japan vertrokken landgenoot Graham Arnold op. Arambasic tekende in Breda een contract voor tweeëneenhalf jaar. De 27-jarige aanvaller komt van het Belgische Beerschot.


