	Bonden slikken verlies van 276 banen bij EBS
	ANP
ROTTERDAM
Bij het Rotterdamse overslagbedrijf EBS (European Bulk Services) zijn bonden en directie het in grote lijnen eens over een sociaal plan voor het schrappen van 276 van de in totaal 650 banen. Zaterdag informeren de bonden hun leden over het eindbod van EBS.
EBS wil 19 miljoen gulden spenderen aan het sociaal plan. Gedurende drie jaar zouden de overtollige werknemers in dienst treden van een stichting. Vanuit deze stichting worden de werknemers door uitzendbureau Start geholpen aan ander werk, zonodig na omscholing. Bovendien biedt EBS al het personeel een vertrekregeling aan.
De Vervoersbond CNV vindt de voorgestelde vertrekregeling wat mager. Ook zou de stichting volgens de bond pas moeten worden opgeheven, als de laatste werknemer elders onderdak heeft gevonden. De FNV wil nog geen advies verbinden aan het onderhandelingsresultaat. 'Het past niet binnen het mandaat dat we van onze leden hebben gekregen', zegt een woordvoerder.
Hoeveel banen uiteindelijk worden geschrapt, is nog niet duidelijk. De ondernemingsraad gaat hooguit akkoord met maximaal 225 ontslagen, de bonden sluiten zich hierbij aan. De or heeft bij de ondernemingskamer beroep aangetekend tegen het besluit van de directie om 276 man te ontslaan.
De or overweegt dit beroep in te trekken, nu de driekoppige directie wordt vervangen door één nieuwe directeur van buiten het bedrijf. 'Dit is al de vierde reorganisatie. Waarom hebben wij steeds minder overslag, terwijl bedrijven om ons heen meer tonnen verwerken?', vraagt or-voorzitter R. Tipker zich af. Volgens de or is de huidige driekoppige directie grotendeels verantwoordelijk voor de malaise bij EBS.

