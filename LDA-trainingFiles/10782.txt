Onstwedde.
Onstwedde op de topografische kaart van 1933
Onstwedde is een dorp in de gemeente Stadskanaal in de streek Westerwolde van de provincie Groningen (Nederland). Onstwedde telde op 1 januari 2007 3.040 inwoners, en op 1 januari 2014 2.865 inwoners.
Ooit was Onstwedde een zelfstandige gemeente, maar in 1969 werd het samengevoegd met een gedeelte van de gemeente Wildervank en omgedoopt tot de gemeente Stadskanaal, waarbij het wapen behouden bleef Het gemeentehuis van Onstwedde bevond zich aanvankelijk in Onstwedde zelf, maar verhuisde in de 19e eeuw al naar Stadskanaal. Het oude gemeentehuis staat aan de Brink en is een monument.
Geschiedenis.
Onstwedde is een oud esdorp; het wordt voor het eerst vermeld in het laatste kwart van de negende eeuw, in documenten van het klooster Werden aan de Ruhr als Uneswido in 'Westerwalda'. De uitgang "-wido" in deze naam, die later verbasterd is tot "wedde", betekent bos. Het eerste deel "Une" hangt mogelijk samen met een persoonsnaam. De kerk van Onstwedde was de oudste van Westerwolde: "Unsvede" komt voor op een lijst van de Abdij van Corvey uit 1150. De overige kerken worden pas in de dertiende eeuw vermeld.
Het dorp ligt aan de Mussel-Aa, even voorbij de samenvloeiing met het Pagediep. Onstwedde heeft een dubbele brink. De eerste brink ligt aan de zuidkant van het dorp, niet ver van de Nederlands-hervormde kerk, vlak bij de kruising Hardingstraat met de Dorpstraat, en draagt ook de naam "Brink". Het gedeelte van het dorp bij deze brink droeg vroeger de naam "Loug." De tweede brink ligt bij de kruising van de Dorpsstraat met de Jabbingelaan. Dit gedeelte van het dorp werd het "Wold" genoemd.
In 1916 kreeg Onstwedde in het kader van het plan van de Vereniging ter bevordering van de kanalisatie van Westerwolde een haven aan de oostzijde van het dorp. Deze haven vormde het uiteinde van een zijtak van het Mussel-Aa-kanaal. Deze haven is met name gebruikt voor de aan- en afvoer van landbouwproducten. Na de oorlog nam de betekenis van de scheepvaart af en werd het kanaal gesloten voor de scheepvaart.
Landschap en toerisme.
Bij het dorp liggen een tweetal relatieve hoogten van rond de tien meter boven NAP: de Onstwedder Holte en de es bij Veenhuizen. Deze heuvels zijn morenes uit het Saalien, de op een na laatste ijstijd. Aan de noordkant van het dorp ligt op een flank van de Onstwedder Holte het dr. Hommesbos, een natuurterrein van het Groninger Landschap.
Onstwedde is een van de plaatsen in Nederland waar zich in de ondergrond zoutkoepels bevinden.
De oostkant van het dorp grenst aan de Ecologische Hoofdstructuur. Hier wordt het oude hoevenlandschap door Staatsbosbeheer gereconstrueerd. Het gebied wordt gekenmerkt door rivierduinen, kleine bossen en houtzomen, essen en laag gelegen gronden langs de beken Mussel A en Ruiten Aa en hun voormalige lopen. Bij Ter Wupping is een met paaltjes gemarkeerde wandelroute aangelegd door dit gebied.
Er zijn een paar campings en er zijn twee musea: het "Slaait'nhoes" en het "Radio- en speelgoedmuseum". Rond het dorp zijn vele fietspaden en er zijn fietsroutes: de Stroomdalroute en de Vestingroute.
Onderwijs.
Onstwedde heeft één basisschool voor christelijk basisonderwijs "de Rank". De Rank is een samenvoeging van CBS de Regenboog en CBS Prof. M.J. Langeveldschool. Het Ubbo Emmius Lyceum heeft in Onstwedde een vestiging voor voortgezet onderwijs voor VMBO en onderbouw HAVO/VWO. De Rank en het Ubbo Emmius zitten samen in één multifunctioneel gebouw "de Bast" en werken nauw samen. Ook de peuterschool "de Peuterkörf" zit "de Bast". In Onstwedde gaan de kinderen van 2 tot 16 jaar naar hetzelfde schoolgebouw.
Voor het overige onderwijs is Onstwedde aangewezen op plaatsen in de omgeving: Stadskanaal, Winschoten, en ook Emmen. De stad Groningen is voor Hoger Beroeps Onderwijs en het universitaire onderwijs belangrijk.
Politiek.
Uitslag van de landelijke verkiezingen 2017
Overige voorzieningen.
Onstwedde kent ook een verwarmd zwembad: 't Vlasmeer. Tussen 2000 en 2003 waren er plannen om het te sluiten. Maar het besluit van de gemeenteraad was om het open te houden. De bevolking van het dorp moest dan wel 6800 euro per jaar aan donaties geven. De exploitatie van het zwembad werd na veel geharrewar gegund aan Sportijn.
De voetbalvereniging van het dorp heet "Onstwedder Boys". Zij spelen op het sportpark "De Boskamp". Ook heeft het dorp een sporthal in "de Bast", waar de plaatselijke turnvereniging en volleybalclub VCO '72 gebruik van maken en waar judolessen worden gegeven. Daarnaast is er ook een tennisvereniging "Uneswido". IJsvereniging "Wisch" beschikt over een ijsbaan en de paardensportvereniging heeft een eigen manege "De Driesporen". Ook is er een ATB-club actief. In het verleden heeft het dorp ook een korfbalvereniging gehad genaamd "OKC".
In Onstwedde is tevens een Openbare Bibliotheek aanwezig. Deze bevindt zich in het nieuwe multifunctionele centrum tussen de Tuinlaan en de Boslaan, genaamd de "Bolster". De Bolster is in 2005 gereedgekomen en bevat naast de bibliotheek ook diverse zorginstellingen en het kinderdagverblijf.
Buslijn 14 van Qbuzz van Winschoten via Vlagtwedde en Alteveer naar Stadskanaal rijdt door het dorp.
Door het dorp loopt de N 365 als Luringstraat. Midden op de rotonde van de kruising van deze weg met de Dorpsstraat staat een kunstwerk in de vorm van een halve ring met een diamant erbovenop.
Hervormde kerk (lid PKN).
De Hervormde gemeente kerkt in de monumentale beeldbepalende Nicolaaskerk gelegen aan de rand van het dorp. De toren van deze kerk heet de Juffertoren, waaraan een oude sage is verbonden (zie: Juffertoren). De modaliteit van de gemeente die hier kerkt, is de Gereformeerde Bond.
Gereformeerde Kerk (lid PKN).
De Gereformeerde Kerk is opgericht in 1835, een jaar na de afscheiding door Hendrik de Cock in Ulrum. Het gebouw dateert uit 1869 en staat aan de Dorpsstraat.
Christelijke Gereformeerde Kerk.
De Christelijke Gereformeerde Kerk staat aan de Luringstraat.
Overige cultuur.
Paasvuur te Onstwedde op 2e Paasdag 2004
"De Boerderij" is een door stichting "Ocrea" in het leven geroepen instelling voor jeugdwerk en wordt op zaterdagavond bezocht door jongeren uit de omgeving.
Op tweede Paasdag wordt in Onstwedde traditioneel een paasvuur ontstoken.
In de eerste week van juli wordt "de feestweek" gehouden. Een speciale commissie bedenkt een thema en het dorp wordt versierd in de geest ervan.
Op de vierde zaterdag van augustus wordt het oogstfeest door de stichting "Onstwedder Gaarv'n" op het manifestatieterrein georganiseerd. Op dit feest wordt met oude machines het graan gedorst dat speciaal voor dit feest op de es bij de Nederlandse Hervormde kerk wordt verbouwd. Er is een tentoonstelling van oude auto's en tractoren en er zijn diverse stands. Tevens zijn spekdikken, een traditioneel Oost-Gronings gerecht, verkrijgbaar.
Onstwedde is na Sellingen het enige dorp waar nog het Westerwolds wordt gesproken.
Beeldende kunst.
Een overzicht van beelden is te vinden op Sculptures in Onstwedde.
