	Uitgever Colofon nu al weer naar Reed Elsevier
	Van onze verslaggever
AMSTERDAM
Uitgeverij Reed Elsevier gaat drie Nederlandse vakuitgeverijen inlijven. Het Nederlands-Britse bedrijf is in vergevorderde overnamebesprekingen met Colofon, de houdstermaatschappij van uitgeverijen Delwel, VUGA en De Tijdstroom. Deze hebben samen 250 medewerkers. Reed Elsevier verwacht dat de koop binnen enkele weken rond is en dat Colofon een positief effect zal hebben op de winst per aandeel.

De aandelen Colofon zijn momenteel in handen van het management en de participatiemaatschappijen Advent en Parnib. Het bedrijf wordt veel eerder verkocht dan de bedoeling was. De huidige eigenaren hadden in 1995 de intentie om hun investering drie tot vier jaar te laten rijpen voordat deze zou worden doorverkocht.
Zolang hebben zij niet gewacht. Na iets meer dan een jaar wordt de uitgeverij alweer van de hand gedaan. 'Colofon heeft het veel beter gedaan dan verwacht. De doelen voor winstverhoging en waardevermeerdering van de aandelen zijn al bereikt', zegt een woordvoerder van het Amerikaanse Advent dat 61 procent van de aandelen bezit. De andere aandeelhouders sloten zich aan bij de onderhandelingen.
Wat de winstdoelen waren wil Advent niet zeggen, maar wel dat het de onderneming voor de wind is gegaan. Twee jaar geleden boekte Colofon een winst van 11,8 miljoen gulden op een omzet van 55,8 miljoen. Sindsdien steeg de omzet met 27 procent tot 70 miljoen gulden. Ook andere uitgeverijen hadden de wind in de zeilen wat zich heeft weerspiegeld in steil klimmende beurskoersen. Elsevier zelf zag zijn marktwaarde het afgelopen jaar met 30 procent toenemen.
De groep investeerders die Colofon kocht in 1995 deed dat voor in totaal 97 miljoen gulden van de erven van de in dat jaar overleden eigenaar Gerlof de Jaeger. Reed Elsevier en enkele andere uitgevers zoals PCM en SDU stonden toen al te trappelen om Colofon te kopen. Zij moesten het afleggen tegen het team van elf managers dat de uitgeverij had uitgebouwd tot één van de grootste in zijn soort in Nederland.
De Colofon-uitgeverijen zijn marktleider in niches van overheids- en gezondheidszorgpublicaties. VUGA geeft onder meer de Politiealmanak uit en de Lijst van Nederlandse gemeenten. Delwel is uitgever van het Financieel Economisch Lexicon en De Tijdstroom brengt het Tijdschrift voor de verpleging uit. Veel van deze publicaties zijn losbladig, met driemaandelijkse of jaarlijkse uitbreidingen.
Reed Elesvier betoogt dat Colofon niet groot genoeg is om noodzakelijke investeringen zelf te doen en dat het daarom beter thuis is onder de vleugels van de Brits-Nederlandse uitgeversgigant. 'Colofon heeft moeite om mee te lopen met de elektronische ontwikkelingen. Wij kunnen die technieken inbrengen', zegt woordvoerder Fokko Covers. Hij denkt aan het 'on-line' beschikbaar maken van gegevens, maar ook aan verschillende archiveringstechnieken.
Colofon zal worden geïntegreerd in Elsevier Business Information, samen met Misset en Bonaventura. Net als bij die laatste twee deeluitgeverijen zal de eigen naam van Colofon binnen een jaar verdwijnen. Elsevier zal de aankoop van zijn jongste aanwinst in contanten afrekenen.

