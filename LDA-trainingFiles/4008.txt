	IJzersterke ode aan de danskunst
	The Fall. Choreografie: Truus Bronkhorst en Marien Jongewaard. Brakke Grond, Amsterdam. Herhaling: 9 t/m 13. Tournee.
Telkens ontglippen vier mannen aan hun partners. Letterlijk aan de haren worden zij dan weer teruggesleept. In een pieta-pose, of verstrengeld in een innige omhelzing wachten ze het moment van afscheid af.
Berusting vinden ze pas wanneer het 'Ewig, ewig' uit Der Abschied, het slotdeel van Mahlers Das Lied von der Erde, klinkt. In vertraagd tempo draaien de acht, elk met een zwarte ballon in de hand, eindeloos om hun as de eeuwigheid in.
Dit slotbeeld uit the Fall, de nieuwe choreografie van het duo Truus Bronkhorst en Marien Jongewaard, refereert sterk aan Lood, Bronkhorsts signature work waarmee ze in 1988 als soliste de podia veroverde.
Er zijn meer verwijzingen naar dat vroegere werk en ook door herkenbare dans-citaten ademt The Fall helemaal de sfeer van Bronkhorsts magische danskunst van weleer. Die stijl heeft het duo, na een paar rauwere stukken, weer opgepakt en overdragen op deze mannengroep. Goede dansers die de miniemste bewegingen uitvoeren met een intensiteit en concentratie die elke pas, pose, beweging en gestileerde lijn krachtig en expressief maken.
Toch zijn het geen Truus-klonen. Daarvoor tonen zij genoeg een eigen gezicht. Sterk, fors, masculien, zijn Jean-Louis Barning, Vladimir Melnikov, Jakob Nissen en Pascal Rekoert. Zacht, frle, feminien Vitor Garcia, Mark van Loon, Percy Kruythoff en Florens van der Put.
Die tegenstelling is mooi benut in dit stuk over mannengedrag. Ze kunnen lekker stoeien met blikjes bier in de handen. Maar teder en kwetsbaar zijn ze ook, of solidair in een serene reidans.
Meer nog dan een dansstuk over mannengedrag lijkt the Fall een ode aan de danskunst. Dat zie je in het toneelbeeld, dat bestaat uit drie, in houten lijsten gevatte spiegels die de dansvloer achterin afbakenen, met een ballet-barre en drie bankjes aan weerskanten van het podium.
De barre biedt dansers gewoonlijk houvast. Hier vallen zij er langs. Van uitputting klappen ze zo voorover en vallen dan op de grond, waar ze als geslachte lammeren blijven liggen. Een dergelijk beeld druipt van de symboliek. Toch wordt dat in the Fall niet te beladen, omdat de dans verder zo lucide is en blijft.
De dansstijl is helder en krachtig, wars van sentiment en decoratie, zeg maar zo eerlijk als primaire kleuren. Deze stijl verenigt ook op unieke wijze de verheven dramatiek van de moderne expressionisten met de elegante schoonheid en zuivere eenvoud van neoclassicisten. Bronkhorst kent haar klassieken en bouwt daar op voort.
Een ander wapen tegen een te vette symboliek vormt het vermogen van de makers om te doceren, om op het goede moment de stemming in haar tegendeel te doen omslaan. Een onstuimig gedanste wals loopt over in een verstilde dans met rechte, strakke lijnen. Pure ernst wordt dan doorbroken door een hilarische scne, waarbij een jolig musicaldansje een al te narcistische vertoon onderuithaalt.
IJzersterk is ook de choreografie zelf, met bewegingen die vaak in gespiegelde vorm herhaald worden, met zijn heldere opbouw die van solo tot groepsstuk loopt, en met zijn dansers die prachtig ruimelijk gezet zijn.
Prachtig is tot slot de muzikale lijn, die van Hindemiths Sonate voor altviool, via Strawinsky's Elegia en Coltranes Spaanse Ol naar een diepgravend De profundis van Gubaidulina tot aan Mahlers heftige romantiek loopt.
Geforceerd is wel de slachtofferrol die de enige zwarte danser van de groep, de jonge expressieve Kruythoff, krijgt toebedeeld. De dreiging die uitgaat van een blanke mannengroep tegenover de zwarte eenling voegt op de valreep een zwaar thema toe, dat verder niet wordt uitgewerkt.
Op een voorstelling die bijna twee uur duurt en noggeen seconde verflauwt, is dat echter te verwaarlozen.
Isabella Lanz

Foto
	Mannelijk en vrouwelijk dansen in The Fall.FOTO LEO VAN VELZEN

