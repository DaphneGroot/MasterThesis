Tim Berners-Lee.
Timothy John (Tim) Berners-Lee (Londen, 8 juni 1955) is samen met zijn toenmalig manager, de Vlaming Robert Cailliau, de bedenker en grondlegger van het world wide web of wereldwijde web (www). Hieraan werkte hij toen hij consultant-software-engineer bij het CERN in Zwitserland was, van juni tot en met december 1990. Als directeur van het World Wide Web Consortium (W3C) houdt hij toezicht op de ontwikkeling van webtalen en -protocollen als HTML, XML, CSS en HTTP.
Biografie.
Berners-Lee werd geboren in Londen als zoon van wiskundige ouders die beide werkzaam waren bij de elektrotechnische onderneming Ferranti. Hij studeerde van 1973 tot 1976 natuurkunde aan The Queen's College, onderdeel van de universiteit van Oxford.
Carrière.
Deze NeXTcube werd bij CERN de eerste wereldwijde webserver.
Midden jaren tachtig kwam Berners-Lee als consultant software-engineer in dienst van het CERN, het Europese laboratorium voor deeltjesfysica. Als software-engineer schreef hij daar het databasesysteem ENQUIRE, waarin hij hypertekst introduceerde – activeerbare hyperlinks om informatie te delen en te updaten tussen de gebruikers. Later werkte hij dit concept verder uit tot het World Wide Web – het combineren van hypertekst met het internet, een gedecentraliseerd netwerk dat in de jaren zestig door het Amerikaanse leger was ontwikkeld. Tevens schreef Berners-Lee de eerste webbrowser en startte de eerste webserver op een NeXTcube. Op 6 augustus 1991 lanceerde hij de allereerste website: "http://info.cern.ch/hypertext/WWW/TheProject.html".
In 1999 publiceerde hij "Weaving the Web", een boek over het ontstaan van het web. Het werd in het Nederlands vertaald als "De wereld van het World Wide Web".
Berners-Lee streeft naar een semantisch web, dat wil zeggen, een wereldwijd web waarin informatie inhoudelijk benoemd en ingedeeld is op een voor computers verwerkbare manier. Hoewel er in de academische wereld veel aandacht voor is, is het nog onduidelijk of het semantisch web eenzelfde succes zal worden als het www. Berners-Lee beschrijft het semantische web als een component van Web 3.0, de volgende fase van het wereldwijde web.
In 2009 werd Berners-Lee door de Britse overheid ingehuurd om toezicht te houden over een nieuw project: een website met daarin publiek beschikbare Britse data. Op 21 januari 2010 heeft Berners-Lee de site geopend. De site, data.gov.uk, bevat onder meer gegevens over verkeer, criminaliteit, de gezondheidszorg, huizenprijzen, werkgelegenheid en belastingen. In totaal staan er meer dan 3.000 datasets op de site. De data mag door iedereen worden gebruikt voor commerciële en niet-commerciële toepassingen. Op de site staan enkele applicaties die gebruikmaken van de data. Gebruikers kunnen bijvoorbeeld een iPhone-app downloaden om de dichtstbijzijnde apotheek te bezoeken. Er is ook een programma gemaakt voor mensen die op zoek zijn naar een baan bij de overheid. Zodra er ergens een vacature verschijnt, krijgen ze bericht per e-mail. Wie niet zelf kan programmeren, kan ideeën voor programma's op de site achterlaten.
Tijdens de opening van de Olympische Spelen van 2012 in Londen verscheen hij, geëerd als bedenker van het wereldwijde web.
In 2012 heeft Berners-Lee het Open Data Institute opgericht. Deze stichting stimuleert het gebruik van open data.
In een interview maakte Berners-Lee duidelijk dat het internet een fundamenteel mensenrecht is, en het beschermd moet worden tegen politieke en commerciële interferentie.
