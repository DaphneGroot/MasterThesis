	Drie tafeltennissers wegens ziekte niet naar Top-12
Het deelnemersveld voor de Top Twaalf in Eindhoven heeft woensdag aardig aan kracht ingeboet. Drie toppers zegden af, onder wie de Duitse tafeltennisster Nicole Struse, die bij de vrouwen als eerste was geplaatst. Ze heeft last van een virusinfectie. 'Ze kan slecht ademhalen en dat is funest in zo'n lang, inspannend toernooi', zei bondscoach Dirk Schimmelpfennig.
Eerder werd de organisatie al opgeschrikt door de afmelding van de Hongaarse Csilla Batorfi en de Zweed Peter Karlsson. Beiden zijn ziek. De Russin Elena Timina vervangt Batorfi. De voor Italië uitkomende Yang Min speelt in de plaats van Karlsson. Wie de honneurs van Struse waarneemt is niet bekend.
Batorfi, vijftiende op de wereldranglijst, was even als Struse één van de vier geplaatste speelsters in het driedaagse toernooi, dat vrijdag begint. Hun afzegging maakte een nieuwe loting noodzakelijk. Die vindt donderdagavond om zeven uur bij de presentatie van de deelnemers in Eindhoven plaats.

