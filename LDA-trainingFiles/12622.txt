Boek van Mormon.
Voorplaat van een latere uitgave van een Nederlandse vertaling van het "Boek van Mormon". De eerste uitgave in het Nederlands verscheen in 1890.
Het "Boek van Mormon" is een heilig boek voor de leden van de Kerk van Jezus Christus van de Heiligen der Laatste Dagen (ook wel mormonen genoemd). Het werd voor het eerst gepubliceerd in maart 1830 door Joseph Smith, Jr. als "The Book of Mormon: An Account Written by the Hand of Mormon upon Plates Taken from the Plates of Nephi" ("Het Boek van Mormon: Een Verslag Geschreven door de Hand van Mormon op de Platen genomen van de Platen van Nephi"). Volgens het verslag van Smith en het verhaal van het boek, werd het oorspronkelijk geschreven in daarvoor onbekende tekens waarnaar hij verwees als hervormd Egyptisch, gegraveerd op gouden platen. Smith beweerde dat hij deze platen in 1827 had ontvangen van een engel die Moroni heette, die hij identificeerde als een wederopgestane Indiaan en die het boek duizend jaar geleden had geschreven en samengevat. Volgens Smith had Moroni de platen in een stenen kist begraven, samen met andere oude artefacten (zoals de Urim en Tummim), in een heuvel vlak bij het huis van Smith in Manchester, New York.
Het "Boek van Mormon" is de eerste van de bepalende publicaties van de mormonen. De kerken van de beweging beschouwen het "Boek van Mormon" meestal niet alleen als heilig geschrift, maar als een historisch verslag van Gods handelen met de oorspronkelijke inwoners van Amerika, geschreven door Amerikaanse profeten van misschien zo vroeg als 2500 v.Chr. tot ongeveer 400.
Het Boek van Mormon wordt onderverdeeld in kleinere boeken, die zijn genoemd naar de personen die worden genoemd als belangrijkste auteurs en zijn (in de meeste uitgaven) onderverdeeld in hoofdstukken en verzen. Het is oorspronkelijk in het Engels geschreven, in een stijl die sterk overeenkomt met het "Early Modern English" waarin de King James Version van de Bijbel is geschreven. Inmiddels is het werk deels of volledig vertaald in 108 talen. Er zijn honderd miljoen exemplaren van gedrukt (april 2000) en over de hele wereld verspreid.
In overwegend mormoonse gebieden is in hotels niet de gebruikelijke Bijbel in of op het nachtkastje te vinden maar het "Boek van Mormon", vaak in meerdere talen. Het meenemen van het boek wordt over het algemeen aangemoedigd, omdat dit de boodschap van de Kerk van Jezus Christus van de Heiligen der Laatste Dagen verspreidt.
Herkomst.
Voorplaat van het "Boek van Mormon" in de eerste uitgave van 1830 door Joseph Smith, Jr.(U.S. Library of Congress "Rare Book and Special Collections Division".)
Joseph Smith zei dat toen hij zeventien was, een engel van God, genaamd Moroni, aan hem verscheen en hem vertelde dat een verzameling oude geschriften, door profeten uit de oudheid in het Oud-Egyptisch gegraveerd op gouden platen, was begraven in een heuvel vlak bij in Wayne County, New York. De geschriften gingen over een volk dat door God 600 jaar voor Jezus' geboorte uit Jeruzalem was geleid naar het westelijke halfrond. Volgens het verhaal was Moroni de laatste profeet van dit volk en had hij de verslagen begraven waarvan God had beloofd ze in de laatste dagen te onthullen. Smith zei dat hij instructie van Moroni kreeg hem ieder jaar op 22 september te ontmoeten op de genoemde heuvel om verdere instructies te krijgen. Vier jaar na het eerste bezoek, in 1827, werd hem toegestaan de platen mee te nemen en ze in het Engels te vertalen.
De eerste gepubliceerde beschrijving van de platen door Smith, vermeldde dat deze "er als goud uitzagen" en werden door Martin Harris (een van Smiths eerste secretarissen) beschreven als "aan elkaar verbonden door draden in de vorm van een boek". Smith noemde de inscripties op de platen "hervormd Egyptisch". Een deel van de tekst op de platen was "verzegeld" volgens het verslag van Smith en de veronderstelde inhoud is daarom niet opgenomen in het "Boek van Mormon".
Joseph Smith vertaalde het "Boek van Mormon" in 64 dagen en zei de platen toen terug te hebben gegeven aan de hemelse boodschapper Moroni, van wie hij deze naar eigen zeggen had gekregen. Hij verklaarde later dat de boodschapper hem te kennen had gegeven dat hij de gouden platen niet mocht laten zien, maar na druk van buitenaf verklaarde hij in 1829 dat God elf ooggetuigen had uitgekozen om de platen te mogen zien. Deze elf uitverkorenen verklaarden later dat de platen inderdaad bestonden en dat Moroni de platen nu weer had opgeborgen. Doordat alleen familieleden van Whitmer of Smith in staat werden gesteld om de platen te mogen aanschouwen, blijft de authenticiteit hiervan betwist en wordt beschouwd als een geloofszaak. Sommige getuigen herriepen hun getuigenverklaring.
Relevantie.
Voor kerkleden is het "Boek van Mormon" niet alleen zeer relevant omdat het als een "Getuige van Jezus Christus" wordt gezien, maar ook omdat het "geschreven is voor onze tijd". Van iedereen die voornemens heeft toe te treden tot de Kerk wordt verwacht dat hij of zij deze uitnodiging heeft aanvaard en door goddelijke openbaring overtuigd is geraakt van de waarachtigheid van dit Boek.
Inhoud.
Het "Boek van Mormon" bestaat uit verschillende onderdelen (boeken) die elk worden toegeschreven aan een geestelijk leider in een bepaalde tijd. Het vertelt onder andere over een groep Israëlieten die rond 600 v.Chr. uit Jeruzalem vertrok en (volgens de mormonen) na een lange tocht over zee, uiteindelijk in Midden-Amerika aankwam.
De teksten spreken echter over een vertrek vanuit de Rode Zee en een aankomst in "het beloofde land" (1 Nephi 18:23) in 600 v.Chr., ongetwijfeld Israël, wat de reis een evenbeeld van "de circumnavigatie (rondvaart) van Afrika" door de zeelui van Farao Necho II in hetzelfde jaar (594 v.Chr.) maakt.
Het volk werd geleid door profeten, die op de hoogte waren van de geboorte en het sterven van Christus. Ook bevat het "Boek van Mormon" profetieën en waarschuwingen die gericht zijn aan de mensheid van nu. Jezus Christus profeteert over een hoogmoedig volk van niet-Joden, dat de oorspronkelijke bewoners van het Amerikaanse Continent (hier aangeduid als "huis Israëls", omdat het "Boek van Mormon" verhaalt over hun afkomst uit Israël) heeft verdreven en dat zich "boven de gehele aarde verheft". Deze waarschuwingen worden diverse malen in het "Boek van Mormon" herhaald. Jezus Christus profeteert nogmaals over de verdelging van degenen die Hem verwerpen, en ook over het lot van de oorspronkelijke bewoners van het Amerikaanse Continent in hun vooraanstaande rol bij de bouw van een Nieuw Jeruzalem - dat zal bestaan naast het Oude Jeruzalem.
In het boek van Moroni staan zaken als de aanstelling tot priester of leraar, het gebed voor het avondmaal, leringen over naastenliefde, de doop van kleine kinderen en de gaven van de Heilige Geest.
Ondanks grote inspanningen is de mormoonse Brigham Young-universiteit van Utah er nooit echt in geslaagd om historisch of archeologisch bewijs voor het "Boek van Mormon" in Amerika te vinden. De Nederlandse groep "Mormon en Geschiedenis studenten" (Mormons Historical Revival) echter beweert op basis van 1 Nephi 18:23 "and we arrived at "the promised land" (Israël)" de meeste gebeurtenissen en personen uit het "Boek van Mormon" op hetzelfde jaar bij de klassieke geschiedschrijvers (Herodotus en Flavius Josephus) terug gevonden te hebben in Europa en het Midden Oosten.
De mormoonse doemprofeet Lehi wordt dan de Bijbelse doemprofeet Jeremia en de moord op Laban de Bijbelse moord op Gedalia. De mormoonse zeereis naar Amerika in 600 v.Chr. vanuit de Rode Zee naar "het beloofde land" zou overeenkomen met "de circumnavigatie van Afrika" door Farao Necho II. De mormoonse koning Mosiah met de gave Gods voor talen (100 v.Chr.) wordt gelijkgesteld aan het talenwonder koning Mithridates VI van Pontus, die 25 talen vloeiend sprak. De vreselijke oorlogen in het "Boek van Mormonll worden uitgelegd als de drie Mithridatische oorlogen. Mormon zelf, die in 375 op 110-jarige leeftijd in een vreselijke slag met de Lamanieten sneuvelde, zou Yormon-rkkr zijn, de Ostrogotische koning Ermanarich, die in 375 op 110-jarige leeftijd in de grote Hunnenslag stierf.
