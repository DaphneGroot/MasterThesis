	SJU toont aan dat jazz geen herdefinitie behoeft
	SJU Jazz Festival. Vredenburg, Utrecht, 11 en 12 april.
Zoveel afwisseling en zoveel kwaliteit geeft je het geruststellende gevoel dat het wel goed zit met de jazz. De negende editie van het festival dat de Stichting Jazz in Utrecht jaarlijks organiseert, mikte met de programmering op het brede gebied tussen voorspelbare mainstream en esoterische experimenten, en bracht een boeiende reeks concerten die alleen met elkaar gemeen hadden dat er geswingd en gemproviseerd werd. De variatie en de kracht van het gebodene reduceerde vragen over jazz als 'waarheen, waarvoor?' en 'is dit nog wel. . .' tot puur academische kwesties, want ook al zijn er in de bonte verscheidenheid geen hoofdstromingen meer aan te wijzen, deze springlevende muziek hoeft niet geherdefinieerd, geconserveerd of gereconstrueerd te worden.
De derde dag was gewijd aan exotische mengvormen uit niet-Westerse culturen, maar ook op de eerste twee avonden bediende niemand zich van de geijkte formule van solo's-met-ritmische-begeleiding. Het dichtst in de buurt van de traditionele aanpak kwam Baseline, de groep van Hein van de Geyn, die merkwaardig genoeg liet weten zijn muziek liever geen jazz te noemen. De Nederlandse bassist bouwt voort op de romantische bespiegelingen van Bill Evans, die de hirarchie in het klassieke pianotrio afschafte, en voor- en achtergrond in elkaar op liet gaan. Van de Geyn's bas neemt dan ook een prominente plaats in als melodie-instrument, een rol die met een prachtig zuivere frasering werd ingevuld, in vloeiende interactie met Evans' laatste slagwerker, Joe LaBarbera, pianist Enrico Pieranunzi en klarinettist John Ruocco. Gloedvol, het hart op de tong, maar met genoeg pit om niet te zwelgen in sentiment.
Ook de Amerikaanse Maria Schneider houdt in haar orkestraties van het weidse gebaar. Haar akkoorden zijn zwaar geparfumeerd, haar koperfanfares Kentonesk massief. Ze toonde veel vernuft, de big band van het Koninklijk Conservatorium voerde de arrangementen vakkundig uit, maar er ontbrak iets. Het Love Theme From Spartacus illustreerde dat: filmmuziek, door haar bewerkt voor Toots Thielemans, waarbij je beelden en een grote solist miste. Bovendien was de Gil Evans-invloed hier nogal opdringerig aanwezig, net als in haar eigen El Viento, waarin fraaie samenklanken een mager thema verhulden.
Mooie thema's volop bij Bill Frisell, die zijn gitaar nog altijd omgeeft met drie melodie-instrumenten (trombone, trompet en viool), zonder ritmesectie, waardoor ritmes en akkoorden impliciet voortvloeien uit de getrokken lijnen en de ruimte daartussen. Sinds het debuut van dit kwartet, vorig jaar, is het nog hechter gaan spelen, zodat er meer risico's genomen konden worden en de excentrieke, bitterzoete liedjes af en toe op abstract terrein terecht kwamen.
Het eerste optreden van White House, de groep rond toetsenspeler Michiel Borstlap en saxofonist Yuri Honing, viel een deel van het publiek rauw op het dak. Hun liefde voor de jazzrock, met name de interessante periode van Weather Report en Herbie Hancock, werd uitgeleefd in harde elektrische grooves, die gelukkig door een prima geluidsbalans niet pijnlijk of ondoorzichtig werden. Vet maar toch subtiel drumwerk van Joost Lijbaart, originele en soms geestige synthesizereffecten, en solo's van Borstlap en Honing die een stuk uitbundiger waren dan in hun akoestische werk, zorgden voor opwinding met inhoud.
Er volgde nog een hoogtepunt, een terecht zeer enthousiast ontvangen duo-concert van Aki Takase en David Murray. De Japanse pianiste bleek ondanks haar onverstoorbare uiterlijk een droogkomische, eclectische stiliste te zijn, verwant aan Jaki Byard, die soepel door de jazzhistorie jaagt, van smeuiige blues en stride naar dissonante brokken geluid. Ze jutte de wisselvallige Murray op tot een van zijn beste prestaties van de laatste jaren: geen effectbejag of clichs maar fantasievolle, gepassioneerde, intelligent gestructureerde solo's die bewezen dat hij nog steeds een van de groten is op de tenorsax.
Het NRG Ensemble besloot de tweede avond met vooral de energy uit de groepsnaam, en een soms redelijk geslaagde poging om in het voetspoor van zijn overleden oprichter Hal Russell de free jazz van Albert Ayler en geestverwanten wat te ordenen met muzikale afspraken. Veel primitief donderende drums, hees geschreeuw van twee rietblazers, en adrenaline te over; in kleine porties wel leuk, maar eenvormig en totaal inzakkend zodra er even werd teruggeschakeld. De zaal liep snel leeg, want het was, letterlijk en figuurlijk, mooi geweest.
Frank van Herk

