	Walt Disney voor rechter vanwege handdruk Ovitz
	Van onze redactie economie
AMSTERDAM
De gouden handdruk van tientallen miljoenen dollars voor Michael Ovitz, president van Walt Disney, komt het mediaconcern op een rechtszaak te staan. Twee aandeelhouders hebben het concern voor de rechter gedaagd omdat zij de afkoopsom in geen verhouding vinden staan met het werk dat Ovitz voor Disney heeft verricht. Ovitz is veertien maanden bij het concern in dienst geweest.
Volgens de beleggers Richard en David Kaplan, die een onbekend belang in Disney hebben, heeft Ovitz bij zijn vertrek 130 miljoen dollar opgestreken. Woordvoerders van Ovitz hebben het altijd op 90 miljoen dollar gehouden terwijl Disney zich tot nu toe niet over de hoogte van het bedrag heeft uitgelaten.
Dat eis van de Kaplans dat de uitbetaling van het bedrag wordt opgeschort totdat een uitspraak is gedaan komt te laat. Volgens een woordvoerder van Disney is Ovitz op 27 december, een maand eerder dan was aangekondigd, al opgestapt. Zijn gouden handdruk, deels in contanten en deels in aandelen Disney, heeft hij toen meegekregen.
Volgens de aanklacht van de Kaplans, die bij de rechtbank van Los Angeles is gedeponeerd, maakt de beslissing van Disney om geen opvolger voor Ovitz te benoemen duidelijk dat de functie die hij bekleedde niet echt nodig was en dat Ovitz in de veertien maanden dat hij in dienst was ook niets waardevols heeft ondernomen.
De afkoopsom voor Ovitz is al eerder bekritiseerd door Disney-aandeelhouders. Bijna direct nadat op 12 december vorig jaar het vertrek van Ovitz, inclusief gouden handdruk, bekend werd, kondigde de beleggingsfirma Progressive Asset Management aan deze zaak aan de orde te zullen stellen tijdens de aandeelhoudersvergadering van Disney eind februari. Volgens de firma, die gespecialiseerd is in sociaal verantwoorde beleggingen, moeten salarissen van bestuurders gekoppeld worden aan sociale normen en milieucriteria.

