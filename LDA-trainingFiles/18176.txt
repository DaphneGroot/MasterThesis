 LCI MIKT OP VERDERE EXPANSIE. 
 AMSTERDAM, 3 maart (Reuter) - LCI Computer Group NV wil de komende jaren verder expanderen, nadat de afgelopen drie jaren al een behoorlijke groei en bijbehorend resultatenherstel hebben laten zien, aldus directeur Sam Asseer in een persconferentie. 
 Volgens Asseer mikt zijn bedrijf op uitbreidingen door het op de markt brengen van nieuwe producten en op groei in nieuwe gebieden. 
 In welke landen LCI dit jaar wil expanderen wilde hij nog niet aangeven maar volgens hem wordt LCI door veel bedrijven benaderd om te worden overgenomen. Acquisities zullen qua activiteiten iets moeten toevoegen aan LCI, aldus Asseer. 
 Tot nu toe heeft LCI overnemingen vooral gefinancierd door te betalen met eigen aandelen maar volgens Asseer zou het moment naderbij kunnen komen waarop in contanten moet worden betaald. 
 In 1996 vestigde LCI zich in Oostenrijk, Frankrijk, Duitsland en de VS. Het bedrijf was al actief in Nederland, Belgie en Denemarken. 
 Zoals eerder gemeld verwacht LCI voor 1997 een verdere groei van de winst per aandeel. Deze steeg in 1996 tot 0,56 gulden van 0,38 gulden in 1995. De totale winst groeide tot 5,3 miljoen gulden, vergeleken met 3,2 miljoen in 1995. 
 "De doelen die het bedrijf zich heeft gesteld met betrekking tot winstgevendheid en voortdurende groei blijven ongewijzigd en in lijn met het economische wereldklimaat," aldus LCI. 
 Het bedrijf heeft hoge verwachtingen van nieuwe, door haarzelf ontwikkelde producten zoals video-conferencing, printeraansluitingen en vooral de SMARTpen. 
 Dit laatste apparaat, waarmee gegevens in computersystemen kunnen worden ingebracht, "herkent" het handschrift en de wijze van vasthouden van de toegestane gebruiker en heeft daardoor de hoogst mogelijke mate van beveiliging tegen ongeoorloofd gebruik. 
 Dit jaar zullen 20 prototypes van deze SMARTpen worden ontwikkeld. Over een jaar of twee jaar zal het product op de markt worden gebracht. 
 Schattingen over de mogelijke verkoopcijfers van deze SMARTpen, waarop LCI wereldwijd de patenten bezit, wilde Asseer nog niet geven. 
 - Theo Kolker, redactie Amsterdam, 020 504 5000. 
 (c) Reuters Limited 1997. 
