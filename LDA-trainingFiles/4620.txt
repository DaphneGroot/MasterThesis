	Duivelse krachten van een geniale engel
	AAN zijn uitgave van de Selected letters and journals van Lord Byron voegde Leslie A. Marchand - uitgever van de elf delen brieven en auteur van een driedelige biografie van Byron - een beknopte biografie toe. De eerste zin daarvan zou klassiek horen te zijn: 'George Gordon Byron was born in London on January 22, 1788, of a long line of aristocratic ancestors, but with a club foot.' De klompvoet lijkt, gezien het voorgeslacht, niet te horen, maar hij lijkt ook een kronkel of een breuk in de rechte lijn van afstamming aan te geven. De onevenwichtigheid wordt in de familie zichtbaar. Ook dat wordt te vermoeden gegeven. Maar er is natuurlijk ook de suggestie dat de lichamelijke afwijking het hele leven van Byron heeft bepaald. En dan wordt dat leven compensatie voor een tekort. Hoe groot moet dat tekort bij zo'n leven zijn geweest. Dat Byrons hartstocht voor sport en dus voor lichaamsoefening een pogen was ondanks het gebrek uit te blinken, is duidelijk. Maar zijn leven op die voet te volgen zou het rechtlijniger maken, gemakkelijker verklaarbaar ook dan het is geweest.
Zijn moeder heeft er alles aan gedaan hem van de klompvoet af te helpen. Maar waarschijnlijk heeft ze in haar nadrukkelijke bezorgdheid, die ze haar hele leven tegenover haar zoon zou houden, de afwijking centraler gemaakt dan ze had kunnen zijn. Zo nadrukkelijk was haar zorg, dat ze de schuld leek van het tekort. De jonge Byron moet dat hebben gedacht. Het zou zijn levensinzicht gaan bepalen: voor bijna alle daden in zijn leven liet hij de schuld bij anderen achter. Daarmee heeft hij een grote vrijheid verworven, een superioriteitsgevoel ook, want het tekort lag bij anderen. En daarmee liet hij hen zitten. Bijna symbolisch hiervoor zijn zijn vele financile schulden, nagenoeg zijn hele leven lang. Als voor bijna al zijn daden had hij ook voor zijn financile tekorten geen geheugen. Wie geen geheugen heeft, heeft geen verleden. Dat zou wel eens het kenmerk van de amorele geest kunnen zijn. Die is geen egost, maar wel een momentalist. Zijn affectie was groot, maar voorbijgaand, is over zijn ontelbare relaties en vriendschappen met vrouwen en mannen opgemerkt. Zijn hartstochten waren zeer groot en in de stormachtige en impulsieve beleving ervan is hij een typische romanticus, maar hij had ook een achttiende-eeuwse rationele geest, die de hartstocht niet corrigeerde, maar wel neutraliseerde. De golven werden bedaard, tot een volgende windvlaag zich voordeed. En hij zich opnieuw liet meeslepen.
Misschien zijn meest geciteerde zin is zijn reactie op het succes van zijn in 1812 verschenen eerste twee canto's van Childe harold's pilgrimage: 'Ik ontwaakte op een morgen en ontdekte mezelf beroemd.' Hij had de aristocratische en literaire kringen in Londen veroverd. Zijn veroveringszucht is dan niet meer te stuiten. Zijn bewondering voor de grootste veroveraar van zijn tijd, Napoleon - hij liet in 1816, toen hij naar het continent moest uitwijken, een koets maken die een exacte kopie van Napoleons koets bij zijn veldtochten was - is niet toevallig. En de veroveraar wil alleenheerser zijn: in de literatuur, in het societyleven, in zijn eigen leven vooral. Maar, en daar is een van de ontelbare tegenstellingen in zijn leven, de heerser was ook de vrijheidsstrijder voor anderen: de Italianen en, in zijn laatste levensjaar, de Grieken. Hij stierf voor het eerste gevecht was geleverd. Gouden helmen en een zwaard, voor de gelegenheid gemaakt, bleven ongebruikt. Hij deed alles in het groot. En dat is misschien zijn sterkste bekoring.
WIE zijn leven leest, wordt in de storm meegesleept. Hij is maar zesendertig geworden, maar men kan zich hem nauwelijks ouder voorstellen. Hij had alles gedaan, met een weergaloze intensiteit, maar ook met een ongelooflijk gemak. Hij had ook de virtuositeit van het genie. Hij schreef ontelbare brieven en zij springen haast uit hun voegen van de geestigheden en kwaadaardigheden, scherpe formuleringen maar ook tederheden en vooral veel melancholie. Zijn grote dadendrang moet ook een middel zijn geweest de melancholie eronder te houden. Hij schreef natuurlijk boven alles zijn pozie, waarvan het onvoltooid gebleven Don Juan het hoofdwerk is. Zijn grootheid als dichter is niet alleen zijn virtuositeit, maar zijn veelzijdigheid: hij spreekt, en dat kan typisch romantisch zijn, in verschillende toonhoogten binnen het ene gedicht. De hoofdtoon moge satirisch zijn, maar dat wil ook zeggen moraliserend, hekelend n terechtwijzend, er staan ook zuiver lyrische delen in, het is ook autobiografisch: als in zijn leven schiep hij ook in zijn pozie zijn eigen gestalte. Zijn persoon werd door zijn tijdgenoten vergroot, maar hij vergrootte ook zichzelf.
Hij schreef moeiteloos; de handschriften kennen nauwelijks doorhalingen. Maar zijn pozie was ook het enige waar hij zelf kritisch tegenover stond. Ze moet dus het belangrijkste in zijn leven zijn geweest. Hij heeft zijn talent in zijn leven en zijn genie in zijn werk gestoken, om een bekentenis van Wilde, die waarschijnlijk zijn laatste geestelijke nakomeling was, om te keren. Het succes van zijn pozie was zeer groot. Bijna alles beleefde talrijke herdrukken en dat heel snel op elkaar. En de invloed van zijn geest op de Europese literatuur is zeer groot geweest. In Don Juan staan ook enkele lyrische strofen over Griekenland; na verschijnen gingen zij snel in vertalingen de hele lezende en dwepende wereld over. En de vrijheidsstrijd van de Grieken ging ineens velen aan. De eerste strofe luidt:
The isles of Greece, the isles of Greece!
 Where burning Sappho loved and sung,
 Where grew the arts of war and peace,
 Where Delos rose, and Phoebe sprung!
 Eternal summer gilds them yet,
 But all, except their sun, is set.

De laatste twee regels zijn schitterend.
Het geniale aan het gedicht is dat het, het fantastische verhaal van Don Juan vertellend, alle mogelijke uitweidingen verdraagt, ze passen erin. Wat invallen lijken, wordt toch door weloverwogenheid beheerst, niet het minst in de dubbele bodems, die spot laat zien met tijdgeest en tijdgenoten, onder wie Wordsworth die hij, als Keats, niet zozeer een dichter zonder waarde maar eerder een belachelijke dichter vond ('The Pond poet' noemde hij Wordsworth eens, de Lake poet geestig verkleinend). Hij kon niet bewonderen zonder anderen te kleineren. Zijn heerszucht was ook in de literatuur groot. Aan gebrek aan zelfbewustheid heeft hij nooit geleden. Zelden zal iemand zichzelf zo op zijn juiste waarde hebben overschat.
Wie wil, kan Byrons veelzijdigheid ook in zijn biseksualiteit zien. Zijn homoseksuele gevoelens ontstonden op de kostschool van Harrow en werden verder gecultiveerd in Cambridge, waar hij student was. Hij hoefde als Lord niet te studeren. Een verblijf van enkele jaren gaf hem recht op een graad. In Cambridge begint hij voor het eerst een grote staat te voeren en te schitteren in buitenissigheden van kleding en gedrag. Lord was hij geworden op zijn tiende jaar, door de dood van een oom die zonder opvolger stierf. Hij kreeg de titel en een geruneerd landgoed, dat hij juist om dat runeuze karakter zeer zal liefhebben, al heeft hij er weinig gewoond.
De geciteerde zin over zijn adellijke afkomst kan een voornaam geslacht doen vermoeden. Het had echter meer naam dan faam. Bijna niemand, zeker zijn eigen vader niet, had een onbesproken gedrag. En geldverkwisten had Byron ook niet van vreemden geleerd. Seksuele spilzucht trouwens ook niet. Hij ontwaakt tot de volheid van zijn romantische geest tijdens zijn eerste reis door Europa. Hij bezoekt Portugal, Spanje, Itali, Albani, Griekenland, Turkije. Hij maakte zijn eigen grand tour, die juist door de ontwakende aandacht voor het exotische normatief zal worden.
Tijdens die reis ontstond het gedicht dat hem op slag beroemd maakte. En dan kent zijn roem letterlijk geen grenzen meer. Byron is de eerste wereldberoemde ster, in populariteit nu alleen nog met de grootste popster te vergelijken. Hij representeerde een ideaal, een levensstijl, die aristocratisch van allure maar ook uitdagend van zelfverzekerdheid en brutaliteit was. Die een grote schittering had, maar wel van klatergoud. Hij speelde ook zichzelf.
De Londens kringen waarin hij verkeerde vormden een dorp, met alle jaloerse of bewonderende blikken, alle gossip, alle buitenechtelijke relaties van dien. In dat reservaat was Byron de societyleeuw. Tot hij viel. Zijn schulden waren zo opgelopen, zijn huwelijk was na n jaar mislukt, de geruchten over een incestueuze verhouding met zijn halfzuster werden steeds sterker, alles werd zo onontkombaar, dat hij in 1816 in ballingschap moest gaan. Hij vertrok naar het continent. En kwam nooit meer in Engeland terug. Ging hij in ballingschap? Objectief gezien wel. Maar in Itali kwam hij in de hem passende wereld en Engeland leek in de verte als het land van zijn ballingschap te liggen. Brieven dwongen hem eraan te denken. Maar verder: zijn gebrek aan geheugen was in die laatste acht jaar van zijn leven het grootst. Hij was, denk ik, gelukkig, hoevelen hij ook ongelukkig heeft gemaakt: vrouwen en kinderen vooral. Bij de vrouw in Engeland, van wie hij was gescheiden, had hij een dochter, Ada. Hij heeft het kind, net geboren toen hij vertrok, nooit teruggezien. (Ze werd later een beroemd wiskundige; er bestaat een heel interessante biografie over haar). Bij een vrouw in Itali, de halfzus van Shelleys tweede vrouw, Mary, had hij ook een dochter. Hij bracht haar onder in een klooster, waar hij haar nooit bezocht. Het kind stierf er jong. Van de zeven hoofdzonden heeft hij er zeker acht bedreven. Maar hij overdreef in alles. Dat hij, tijdens zijn eerste, niet zo lang durende verblijf in Veneti, naar eigen zeggen met tweehonderd vrouwen had geslapen, is opschepperij genoemd. Met onderschatting van zijn krachten, denk ik. Ik vind alleen dat tellen (en dus onthouden) bij hem verdacht. Als aristocraat had hij op zijn eigen landgoed het ius primae noctis in elk geval n keer uitgeoefend; met de hoogmoed de aristocraat eigen, de veroveringszucht hem op alle gebieden niet vreemd, heeft hij zich in Itali vele rechten op vele nachten toegeigend.
Het is onmogelijk over Byron een saai boek te schrijven. Zijn jongste biografie is dan ook een bijzonder levendig boek. Byron, the flawed angel is de titel ervan, een heel mooie. De schrijfster is Phyllis Grosskurth. De bijzonderheid van deze biografie is het dubbele karakter ervan, zeker voor de laatste acht jaar van Byrons leven. De auteur volgt de hoofdpersoon niet alleen zorgvuldig, met zeer veel documentatie uit brieven en de dagboeken, maar brengt ook voortdurend het leven van de achterblijvers, de door Byron vergetenen, in beeld. Wat hij wilde loslaten, houdt zij vast. Zo kunnen we het leven van de achtergebleven vrouw heel goed volgen. Maar Grosskurth had ook, als eerste, toegang tot de documenten over het huwelijks- en scheidingsleven van de twee, met ook alle financile kwesties die daarmee samenhangen. Ze doet Byron alle recht, bewondert hem ook, maar ze is toch ook duidelijk partij van de vergetenen. Ook Byrons moeder, veel gehekeld om haar betutteling van het kind, komt er bij haar niet slecht af. De allermooiste bladzijden, de ijselijkste ook, schrijft zij over de huwelijksvoltrekking van Byron en Annabella Milbanke, zoals zijn eerste vrouw heet. Het lijkt een spook
vertoning, het noodlot hangt zwaar en zwart over het hele gebeuren, de mislukking is al met het ja-woord gegeven. Het is even verschrikkelijk als mysterieus: wat bewoog die twee? Eigenliefde en haat sloten een monsterverbond.
Het tweede indrukwekkende stuk is dat over de dood van Shelley, misschien juist doordat het ook vanuit de geest van Byron wordt beleefd. Het derde is dat over de dood van Byron zelf.
D E auteur is wel meer historicus dan biograaf. Alles over Byron en alles over de hoofdfiguren uit zijn leven staat erin. Soms misschien zelfs te volledig, waardoor versnippering ontstaat en de storm die dat leven was een lange reeks windstoten en -stootjes wordt. Maar een portret van Byron krijgt men niet. We moeten hem raden uit het zeer vele dat over hem wordt verteld. Maar hij is waarschijnlijk onbegrijpelijk; in elk geval: elke psychologische verklaring lijkt niet meer dan een schram op dat afgodsbeeld van zijn tijd. En aan een duiding van de persoon vanuit het werk waagt de auteur zich ook nauwelijks. Misschien terecht.
De auteur geeft een werkelijk prachtige verklaring van dat grote literaire succes uit 1812: vanuit de literaire smaak van de lezers - de lange romance in verzen was favoriet, vooral bij aristocratische lezers - maar ook de inhoud sloot aan bij een al aanwezige belangstelling voor de beschreven gebieden. Dit vind ik het allermooiste: twee zaken stonden in 1812 in de belangstelling: de wals, nog maar pas uit Duitsland overgekomen, en de pozie van Byron. Byron haatte de wals, niet alleen omdat hij zelf niet kon dansen (daar is de klompvoet toch weer) maar ook omdat hij de vreesde dat de wals meer belangstelling zou krijgen dan zijn pozie. Hier wordt de bedorven engel goed zichtbaar.
Het ontroerendste document: de beschrijving door Annabel van de ideale man. Byron was van bijna elk onderdeel het tegendeel! Maar, naar de ceremoniemeesteres van de society, Lady Melbourne, door Byron bijna aanbeden, opmerkte: jouw ideale man bestaat niet. Maar hoevelen zullen dezelfde idealen als Annabel hebben gekoesterd? Tallozen, want, dat is de eindindruk van deze biografie: het huwelijk lijkt in die tijd, althans in bepaalde kringen in Engeland en in Itali, alleen formeel te bestaan. Het meest gespeelde spel is het overspel. De reactionaire negentiende eeuw, die de moraal (en het fatsoen) weer in het stijfsel zette, moest nog beginnen. Van de vrolijke hel van de eeuwwisseling is Byron de hoofdduivel. Een engel wordt tenslotte alleen bedorven door diabolische krachten in hem. En zo wordt de klompvoet een bokspoot.
Phyllis Grosskurth, Byron, the flawed angel, Hodder & Stoughton, Londen,  87,00

Foto
	Portret van Lord Byron, in 1813 gemaakt door R. Westall.

