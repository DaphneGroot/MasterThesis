	Kennedy afgebroken zonder hard bewijs
	HET GROOTSTE probleem van het nieuwe boek van de Amerikaanse journalist en muckraker Seymour Hersh over president John F. Kennedy is dat het zo chaotisch en onelegant geschreven is. In het voorwoord en het eerste hoofdstuk, waarop alle publicaties in de media waren gebaseerd, worden keiharde stellingen betrokken over politiek-financile malversaties en machinaties, chantagepraktijken, de twee Cubaanse crises en Vietnam.
Maar uit de daaropvolgende hoofdstukken, die zijn volgepropt met details, zijlijnen en getuigenissen uit de tweede hand, blijkt vaak dat Hersh de 'smoking gun' net niet heeft gevonden. Wat op de ene bladzijde vermoedens en vragen zijn, blijken pagina's later onwrikbare feiten, die bij elkaar gevoegd moeten leiden tot de conclusie dat de 'amorele' Kennedy in de uitvoering van zijn taken werd gehinderd door zijn seksuele en andere obsessies.
Het meest geloofwaardig zijn nog de hoofdstukken over de president en de stroom van vrouwen met wie hij het zwembad en het bed (vaak in de Lincoln Room van het Witte Huis) deelde, omdat de bronnen controleerbaar zijn. Dat geldt ook voor de hoofdstukken over de nauwe relatie tussen Joe Kennedy senior en maffiabaas Sam Giancana, die samen een belangrijke rol speelden bij de verkiezingen van 1960.
Het is allang bekend dat het sprookje van Camelot over het idyllische huwelijk met Jacqueline Kennedy-Bouvier beschouwd kan worden als fictie. De relaties van de president met Marylin Monroe, Judith Campbell en vele andere vrouwen, onder wie twee 'non-typing' secretaresses met de bijnamen Fiddle en Faddle, waren al eerder, zij het niet zo gedetailleerd, beschreven. Maar op grond van de getuigenissen van vier voormalige agenten van de Secret Service, die de president dag en nacht bewaakten, vult Hersh het beeld van een seksueel hyperactieve president aan. Kennedy wilde letterlijk iedere dag over 'a strange piece of ass' beschikken.
Volgens Hersh zijn de nieuwe verklaringen van de Secret Service-agenten van cruciaal belang in de beoordeling van Kennedy als president. Vanwege zijn vele geheime relaties, met bijvoorbeeld de Oost-Duitse spionne Ellen Rometsch en Judith Campbell, was hij uiterst kwetsbaar voor chantage, stelt de auteur, die vanwege zijn boeken over My Lai, Kissinger en de Isralische atoombom tot de top van de Amerikaanse onderzoeksjournalistiek behoort.
De vraag is dan of Kennedy daadwerkelijk gedwongen is geweest politieke keuzen te maken om schandalen te voorkomen. Ja, zegt Hersh, en hij geeft als voorbeeld de gunning van een defensiecontract van 6,5 miljard dollar aan General Dynamic in november 1962. In de aanloop naar de beslissing over deze grote order pleegden de twee zonen van de chef-veiligheid van General Dynamic een inbraak in de flat van Judith Campbell, een van Kennedy's talrijke vriendinnen.
Die inbraak werd gadegeslagen door een surveillanceteam van de FBI. Campbell was immers ook bevriend met Sam Giancana, de maffiabaas uit Chicago. Hersh citeert uit FBI-papieren en laat agenten aan het woord, die met grote stelligheid beweren dat de inbrekers afluisterapparatuur wilden plaatsen in het appartement van Campbell.
Waarom de zonen van een General Dynamic-medewerker genteresseerd waren in een matresse van de president, is inderdaad een intrigerende vraag. Hersh toont overtuigend aan dat Kennedy veel nauwer bij de beslissing van minister McNamara betrokken was dan destijds werd voorgewend. De gang van zaken rond de order maakte ook in 1962 al veel leden van het Congres en journalisten achterdochtig.
Maar Hersh is er niet in geslaagd de twee inbrekers en hun vader aan de praat te krijgen. En evenmin levert hij het keiharde bewijs dat General Dynamic Judith Campbell heeft gebruikt om de president onder druk te zetten. Dat bewijs, in de vorm van een brief, een nota of een FBI-rapport, ontbreekt, maar dat belet hem niet vergaande conclusies te trekken.
Ditzelfde doet zich voor in de hoofdstukken over de relaties van Kennedy met de maffia en de pogingen Castro te vermoorden. Eerst toont Hersh overtuigend aan dat Kennedy senior nauwe relaties onderhield met Sam Giancana en dat er voor de verkiezingen een ontmoeting tussen beide mannen heeft plaatsgevonden. Giancana bewerkstelligde met geld van Kennedy senior dat de staat Illinois in de race met Nixon naar 'JFK' ging. De verkiezingsuitslag in Illinois was doorslaggevend. De belangrijkste bronnen daarvoor zijn een voormalige officier van justitie in Chicago en de rapporten van de FBI, die de maffia in Chicago afluisterde.
Maar vervolgens tracht Hersh aan te tonen dat ook John Kennedy en zijn broer Bobby nauwe banden met Giancana ontwikkelden. Zijn bronnen daarvoor zijn opnieuw Judith Campbell, die volgens Hersh als een tussenpersoon functioneerde, en schemerige figuren uit de wereld van politiek Chicago en Hollywood. Campbell zou hebben gefungeerd als een koerier tussen de president en de maffiabaas, maar zij heeft al zo vaak verschillende verhalen verteld dat het niet duidelijk is waarom Hersh haar nu wel serieus neemt. Zijn beschuldiging dat Kennedy vanuit het Witte Huis in nauw contact stond met de maffia, is bovendien in strijd met de fanatieke campagne van minister van Justitie Bobby Kennedy tegen de maffia en Giancana in het bijzonder.
Hersh heeft die connectie echter nodig om duidelijk te maken dat Kennedy op de hoogte was van een CIA-complot om Castro met hulp van Giancana te vermoorden. De hele strategie van de invasie bij het Cubaanse stadje Trinidad aan de Varkensbaai stond of viel met de executie van Castro. Toen de maffia faalde, was de invasie al op gang gekomen. Volgens Hersh was het bericht dat de aanslag op Castro was mislukt, voor Kennedy aanleiding de invasiemacht in de steek te laten.
Volgens Hersh sproten alle complotten tegen Castro voort uit de breinen van de gebroeders Kennedy, die de CIA voortdurend onder druk zetten om actie tegen de Cubaanse leider te ondernemen. Hersh wil aantonen dat Kennedy, zoals altijd is beweerd, niet door de CIA voor voldongen feiten werd geplaatst, maar een actieve, initirende rol speelde. Kennedy was er al ruimschoots voor zijn verkiezing van overtuigd dat hij Castro en diens regime moest opruimen. Als Hersh overtuigend had kunnen bewijzen dat de president en Giancana samenwerkten, had hij inderdaad een scoop van formaat gehad, maar het directe bewijs daarvoor heeft hij niet kunnen vinden.
Is daarmee The Dark Side of Camelot een waardeloos boek van een gerespecteerde onderzoeksjournalist die nog een keer wil schitteren? Hersh heeft geen allesomvattend werk willen schrijven over het presidentschap van de op 22 november 1963 vermoorde Kennedy. De briljante momenten van Kennedy, die de VS door spannende jaren loodste, heeft hij bewust achterwege gelaten en het warrige hoofdstuk over Vietnam is beslist een dieptepunt.
Hij wilde vooral tegenwerk bieden aan de verheerlijkende boeken over Kennedy van Arthur Schlesinger (A Thousand Days) en Theodore Sorensen (Kennedy). Schlesinger en Sorensen, die allebei hun leven lang hebben gewerkt aan de instandhouding van de Kennedy-mythe, zijn niet voor niets de belangrijkste critici van Hersh.
Dit neemt niet weg dat in The Dark Side of Camelot terechte vragen worden gesteld over de relatie van de Kennedy's met de maffia, de rol van de broers in de complotten tegen Castro, de relatie tussen de invasie in de Varkensbaai, de moordcomplotten en de rakettencrisis en de rol van Robert Kennedy in het Witte Huis. Hersh heeft aangetoond dat het volledige verhaal van de politieke carrire van John F. Kennedy nog moet worden geschreven. Niemand gelooft meer in het sprookje van Camelot en het gekunstelde imago van de jonge, knappe, briljante president. Ergens tussen de romantische visie van Schlesinger en Sorensen en het onthutsend sinistere beeld van Hersh moet de werkelijkheid liggen.
Oscar Garschagen
Seymour M. Hersh: The Dark Side of Camelot.
Little, Brown, import Nilsson & Lamm; 498 pagina's;  65,40.
ISBN 0 316 35955 6.

Foto
	John F. Kennedy en Jacqueline Bouvier kort na hun verloving, juni 1953. FOTO AP

