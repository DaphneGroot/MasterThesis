Schild (sterrenbeeld).
Schild ("Scutum", ook wel "Scutum Sobieskii", afkorting Sct) is een klein sterrenbeeld in de Melkweg, liggende in de buurt van de hemelequator tussen 18u18m en 18u56m rechte klimming en -4° en -16° declinatie.
Tot de 17e eeuw maakten deze sterren deel uit van het -later verworpen- sterrenbeeld Antinous, maar Jan Hewelcke van Danzig (Johannes Hevelius) hernoemde het naar zijn broodheer koning Jan III Sobieski van Polen.
Sterren.
Het sterrenbeeld heeft geen heldere sterren, de helderste, "alpha Scuti", heeft magnitude 3,85.
Wat is er verder te zien?
In dit sterrenbeeld bevindt zich een zeer rijk gebied in de Melkweg. Twee open sterrenhopen die voorkomen op de lijst van messierobjecten zijn de Wilde eendcluster (M11) en M26.
