	Weinreb, het demasqu en de herinnering
	DE ADVOCAAT-FISCAAL die in 1948 de zaak-Weinreb in cassatie behandelde, typeerde de verdachte 'als een mengsel van wat de Duitsers een Hochstapler noemen en een speler. Hij heeft een met bijna ziekelijke fantasie opgezet en uitgevoerd spel met de S.D. gespeeld, en hij heeft evenzeer genoten van de opwinding en van de gevaren van dat spel als van de adoratie van zijn ''beschermelingen'' die hem ten dele als een Messias vereerden.'
Dat was toen waarschijnlijk meteen al de spijker op z'n kop.
Weinreb werd veroordeeld wegens 'celverraad', kreeg vrij snel gratie, en verdween uit het nieuws.
Zeventien jaar later was hij terug, dankzij de historicus Presser. Die schilderde hem - met meer emotionele dan juridische argumenten - in de Ondergang af als het slachtoffer van een misschien wel door latent antisemitisme benvloede rechtsgang. 'De Jood Weinreb', concludeerde hij, 'is de zondebok geworden, heeft voor het tekortschieten van talloze niet-Joden geboet. Hij moest gefaald hebben, ¢¢k gefaald, omdat zij gefaald hadden. Niet alleen zij hadden hun plicht verzaakt, ook hij. Als er geen Joodse verraders waren, moest men ze uitvinden.'
Dat oordeel van een gezaghebbende geschiedschrijver, wiens boek bovendien werd verkocht in een voor die tijd nog nauwelijks gekende oplage van 140.000 exemplaren (alleen gevenaard door het een jaar eerder verschenen Ik Jan Cremer), ontketende weinig minder dan een nationale discussie, die in de loop van de jaren zeventig haast de omvang is gaan aannemen van een intellectuele burgeroorlog.
De pennenstrijd begon, niet ongewoon, in de journalistiek, maar bleef niet beperkt tot loutere opinievorming. Op initiatief van columniste Renate Rubinstein - die samen met haar paranimf Aad Nuis als redacteur optrad - zette Weinreb zich aan de publicatie van zijn memoires, die in 1969 onder de titel Collaboratie en verzet verschenen. Vooral de onthulling van de wijze waarop hij via een zelfverzonnen Wehrmacht-generaal honderden joodse lotgenoten (tegen betaling) van deportatie zou hebben gered, dus de Duitse Sicherheitsdienst om de tuin zou hebben geleid, sprak tot veler verbeelding.
Het beeld van de 'Hochstapler' raakte als het ware gekanteld: hier was geen sprake geweest van een ordinaire bedrieger, maar van een fantasierijke held die moederziel alleen, in een omgeving van niet-joodse onverschilligheid dus met des te groter gevaar voor eigen veiligheid en leven, met lucide listigheid had geprobeerd de vijandelijke vernielingsmachine te ontregelen: een Geus dus, een Tijl Uilenspiegel, een guerrillero.
Voor de 'gelovigen' was er geen twijfel meer mogelijk. Het oude vonnis tegen Weinreb diende herzien te worden, zijn schets van de laffe Hollandse samenleving in de bezettingstijd moest met een literaire prijs worden bekroond, hij verdiende een standbeeld, een benoeming tot hoogleraar in de nieuwste geschiedenis zou op zijn plaats zijn.
In een klimaat van 'contestatie' (studentenverzet, kunstenaarsverzet, sociaal verzet, Vietnamprotest) moest de polemiek wel snel gepolitiseerd of in ieder geval gedeologiseerd raken. 'De heilige van Links', smaalde Willem Frederik Hermans, die zich zou ontwikkelen tot de felste en hardnekkigste criticus van de Weinreb-'sekte'. 'De Che Guevarra van de bureaucratie', stelde Harry Mulisch daar tegenover. De scheiding der geesten zou zich allengs voltrekken onder schrijvers, kunstenaars, juristen, historici en politicologen die in honderden ontboezemingen, analyses, ingezonden brieven en pamfletten hun steentje aan het debat bijdroegen.
De mare dat Weinreb zich (niet alleen in het bezette Nederland, later ook in Turkije en Indonesi) voor arts had uitgegeven, meer speciaal tegenover meisjes en vrouwen, bracht geen der partijen van hun apropos. 'Vlug die kleertjes maar uit, kleine meid, sprak de wulpse pseudo-esculaap', schreef Hermans. 'Dat hij rare dames een goede beurt heeft gegeven was misschien gezond voor die dames', maakte Mulisch zich vrolijk. 'Strikt genomen heeft deze affaire natuurlijk niets te maken met Weinrebs rol in de oorlog', hield Nuis vol. Het geloof bleek bergen van twijfel te kunnen verzetten.
Tenslotte kon ook de politiek zich niet onbetuigd laten. Eind 1969 zegde de minister van Justitie (uit het kabinet-De Jong) de Tweede Kamer een onderzoek toe, dat zou worden ondernomen door het Rijksinstituut voor Oorlogsdocumentatie, en dat mogelijk zou kunnen leiden tot revisie van het vonnis van 1948. Maar dat was 'de chassidische bellenblazer' (Hermans) uiteindelijk toch niet gegund.
'Rapport vernietigt Weinreb', vatte de Volkskrant op 6 oktober 1976 de bevindingen samen van de onderzoekers Giltay Veth en Van der Leeuw - en daar was weinig aan overdreven. Men had vastgesteld dat Weinrebs 'lijsten' niets en niemand hadden geholpen; dat hij na zijn arrestatie de S.D. van dienst was geweest met het aanbrengen van ten minste 118 onderduikers; en dat zijn verweerschriften, inclusief de bejubelde memoires, vrijwel uitsluitend bleken te hebben berust op 'fantasien, leugens en verdachtmakingen'.
Voor het legertje sceptici - W. F. Hermans voorop - betekende het rapport zoiets als wat we later 'het gelijk van rechts' hebben horen noemen: alsof een Muur van mythes en valse illusies eindelijk was gevallen. De 'gelovigen' deden er overwegend het zwijgen toe. Nuis was de enige die, drie jaar later, nog een noeste poging deed de uitkomsten van het onderzoek te betwisten. In de laatste alinea van de brochure Het monster in de huiskamer beschuldigde hij de samenstellers van het rapport van 'onbesuisde laster' - en blijkens een deze week in Trouw gepubliceerde brief wil hij zich twintig jaar na dato, en inmiddels verdeftigd tot staatssecretaris, weliswaar niet meer zo kras uitdrukken, maar hij blijft er bij dat Giltay Veth en Van der Leeuw het bewijs van Weinrebs 'celverraad' nooit hebben geleverd.
DE (kortstondige?) terugkeer van Weinreb in het nieuws danken we aan een vorige week in Leiden verdedigd proefschrift dat onder de mooie titel Een fantast schrijft geschiedenis zelfs nog een 'scoopje' opleverde. De historica Regina Grter bracht immers aan het licht dat Weinrebs oplichterszucht zich niet had beperkt tot verzonnen Sperre's en het onbevoegd uitoefenen van de geneeskunde, maar dat hij in de jaren vijftig als gasthoogleraar in Jakarta ook nog met succes het Haagse ministerie van Buitenlandse Zaken had afgeperst. De 'professorandus' (nogmaals Hermans) schijnt het liegen en bedriegen onder geen enkele omstandigheid te hebben kunnen laten; en dan te bedenken dat Grter zijn levensfasen als godsdienstleraar nog heeft overgeslagen.
Haar boek laat zich lezen als een demasqu in drievoud: een deel reconstructie, een deel 'ziektegeschiedenis' en een deel analyse.
De reconstructie is onberispelijk, en in hoge mate ontnuchterend voor wie zich de verhitte discussies van weleer herinnert, of er - erger nog - toen partij in is geweest. De 'ziektegeschiedenis' had wat mij betreft ongeschreven mogen blijven, op de eenvoudige observatie na dat Weinreb - als alle pathologische jokkebrokken - gewoon was 'bij (dreigende) ontmaskering agressief te reageren door anderen in een kwaad daglicht te stellen en hen van allerlei slechts te betichten'. De rest lijdt onder therapeutenbargoens dat nogal misstaat in een boek dat de historische feiten overigens zo helder en rationeel onder ogen ziet.
Het prikkelendst zijn de hoofdstukken onder de verzamelvraag Wil de wereld bedrogen worden?, waarin Grter om te beginnen de voorspiegelingen analyseert van Weinrebs lotgenoten en slachtoffers in oorlogstijd.
De vraag dringt zich telkens op in hoeverre zijn 'spel' met emigratiebeloften verschilde van wat een oplichter aanricht onder kankerpatinten die hij voor duur geld een zak geneeskrachtig gras aansmeert. Weinrebs aanhangers hebben me altijd tot die vergelijking verleid. Het beeld van 'een laatste strohalm' die beter was dan niets, dook bij herhaling op in de verweerschriften van Aad Nuis. En de 'bekeerde' reclasseringsambtenaar Lahuis verhief Weinrebs bedriegelijke zegeningen zelfs tot deel van diens chassidische leer: 'maak mensen blij en opgewekt, desnoods met een dode mus' - nogal schrijnend ten opzichte van joodse medemensen die de keuze hadden tussen een nietswaardige 'Sperre' en de dood in Auschwitz.
Maar hoe hebben tientallen 'gelovigen' uit de jaren zestig en zeventig in het licht van dat dilemma het evidente bedrog zo vroom en zo koppig kunnen verdedigen?
Grter legt een regelrecht verband tussen de reusachtige invloed van Weinrebs verzonnen evangelie, en de crisis waarin, juist in die tijd, het Gezag verkeerde. Een hele generatie jonge intellectuelen herkende in de door hem geschetste guerrilla tegen een geperverteerde Autoriteit haar eigen opstand tegen de misplaatste eerbied voor een uitgehold dus leeg gezag - om het even of dat zetelde aan het Binnenhof, op het hoofdbureau van politie, in een universiteitsbestuur, bij kunstinstellingen of in het imperialistische Washington. De bureaucratie moest ontmanteld worden, en Weinreb was een Voorbeeld, want hij had dat al geprobeerd in de barre context van de Duitse bezetting.
Dat excuseerde niet alleen de mogelijk wat minder fraaie kanten aan zijn Uilenspiegel-excercities - die werden er eerder door geadeld. Of zoals Mulisch het, nooit vies van een hyperbolisch uitstapje, in 1971 formuleerde: 'Weinreb heeft niet gelogen dat hij tegen de Duitsers heeft gelogen en wie in de oorlog tegen de Duitsers durfde te liegen beschouw ik als een held, zoals de bureaucraten hem in en na de oorlog beschouwden en nog steeds beschouwen als een leugenaar.'
Zo zou de geest van de Jaren Zestig ook tot deze aberratie hebben geleid, en zouden we - inmiddels tot inkeer gekomen - Grters dissertatie kunnen zien als een definitieve streep onder een verwarrende affaire.
Of niet?
Een belangrijk element in Grters analyse is de aanname dat pas in de periode tussen 1965 en 1976 (tussen de Ondergang en het Weinreb-rapport) het besef is ontwaakt van onze nationale tekortkomingen in de jaren van oorlog en bezetting, en dus toen ook pas de behoefte is ontwikkeld om het geschiedbeeld van die tijd grondig te herzien.
BIJ DIE communis opinio - gesteund door de opvattingen van historici als Bank, Blom, Schffer en Van Vree - worden vraagtekens geplaatst in de studie Na de ondergang, waarin Ido de Haan ervoor pleit de herinneringen aan de jodenvervolging te onderzoeken 'in het kader van de nationale staat', respectievelijk zo goed als dat kan een einde te maken aan de scheiding tussen joden en niet-joden die zijns inziens nog altijd in de historiografie van de jodenvervolging doorwerkt.
De Haan betwijfelt of bijvoorbeeld de zaak-Weinreb gezien mag worden als deel van de in jaren zestig gevoerde 'strijd tegen gezag, burgerdom en klootjesvolk', zoals onder andere Van Vree meende. Wat hem betreft was de zaak 'vooral een nieuwe ronde in een discussie over Joodse collaboratie die al twee decennia in Joodse kring werd gevoerd', en had ook Presser als initiator van het langdurige dispuut zich geschaard 'in een van de kampen waarin de Joodse gemeenschap sinds 1945 verdeeld was'.
In dat perspectief - door De Haan wat moeizaam, maar consistent nagelopen - zou de zaak-Weinreb veel meer als een specifiek-Nederlandse kwestie moeten worden bestudeerd dan als de uiting van een ook internationaal geldende fase in de 'collectieve' herinnering aan de holocaust, die immers per land en per periode substantieel verschilde.
Wat Nederland betreft is volgens De Haan de tweedeling van joden en niet-joden nooit verdwenen. Dat het antisemitisme een groot gevaar is, bleef 'de dominante notie die de herinnering aan de Jodenvervolging in de Nederlandse cultuur heeft achtergelaten'.
Maar: 'Op de achtergrond sluimeren formalisme, lafheid en nalatigheid als nationale ondeugden. De Joodse overlevenden zijn daarbij bron van ontzag, maar vlak daarachter van ergernis en afgunst, getuigen van een geschiedenis die alleen zij hebben doorstaan, maar heel Nederland zich als de zijne herinnert.'
De zekerheid dat Weinreb een bedrieger was, betekent nog niet het einde van de nieuwsgierigheid naar zijn 'zaak'.
Jan Blokker
Regina Grter: Een fantast schrijft geschiedenis.
Balans; 445 pagina's;  59,50.
ISBN 90 5018 379 4.
Ido de Haan: Na de ondergang - De herinnering aan de jodenvervolging in Nederland, 1945-1995.
SDU; 292 pagina's;  34,90.
ISBN 90 12 08379 6.

Foto
	Friedrich Weinreb FOTO BERT NIENHUIS

