	'Bordeelhouder hoeft niet te controleren op legaliteit'
	Van onze verslaggever
AMSTERDAM
Het vreemdelingentoezicht dat de gemeente Amsterdam van bordeelhouders verlangt, is in strijd met de wet. Identiteitscontroles zijn in Nederland met strikte waarborgen omgeven. Personen mag alleen naar hun paspoort worden gevraagd als zij verdacht worden van een strafbaar feit, of als er concrete aanwijzingen over illegaal verblijf.
De advocaten T. Badoux en A. Kuijer betoogden dit dinsdag in kort geding voor de president van de Amsterdamse rechtbank.
Zij vertegenwoordigden twee van de vier bordeelhouders die op last van burgemeester S. Patijn hun raamprostitutiebedrijf moeten sluiten. Bij controles van de politie bleken in hun panden illegaal in ons land verblijvende prostituees te werken.
Sinds begin vorig jaar geldt in Amsterdam een vergunningstelsel voor bordeelhouders. Vooruitlopend op een wettelijke regeling worden seksbedrijven gedoogd die voldoen aan eisen van hygiÃ«ne en veiligheid, geen overlast veroorzaken en de positie van de prostituee waarborgen.
Seksexploitanten riskeren in trekking van de vergunning als ze vrouwen zonder verblijfsvergunning in dienst hebben of hen een kamer verhuren.
Ruim 160 van de 240 raamprostitutiebedrijven hebben vorig jaar herhaaldelijk waarschuwingen gekregen vanwege de aanwezigheid van illegale prostituees in hun panden. In de Amsterdamse prostitutie werken ongeveer tienduizend vrouwen, van wie 70 procent geen geldige verblijfspapieren heeft.
Burgemeester Patijn liet in november vier bordeelhouders weten dat hun aanvraag voor een gedoogvergunning is geweigerd. Als zij zelf de deuren niet sluiten, doet de gemeente dat over veertien dagen. Amsterdam heeft in afwachting van de uitspraak in kort geding nog geen stappen genomen tegen andere exploitanten.
Volgens de advocaten mag het tegengaan van illegaliteit geen gedoogvoorwaarde zijn. Ook gaat de burgemeester eraan voorbij dat er tussen de bordeelhouders en de prostituees geen werkgever-werknemerverhouding bestaat. Ondernemers in de raamprostitutie verhuren alleen bedrijfsruimte. En sluiting van de panden vanwege illegaliteit van de vrouwen heeft niets te maken met de handhaving van de openbare orde, aldus Badoux en Kuijer.
E. Lisser, hoofd juridische zaken van de gemeente Amsterdam, legde uit dat de bordeelhouders niet worden belast met vreemdelingentoezicht. 'Er wordt niet verlangd dat ze illegale vrouwen registreren of aangeven. De enige eis is dat ze geen werkruimte ter beschikking stellen aan vrouwen zonder verblijfsvergunning.' Hij noemde de voorwaarde onmisbaar voor het gedoogbeleid.
De ophef over de identiteitscontroles vond Lisser overdreven. 'Zelfs videotheken vragen tegenwoordig om legitimatie en dat is niet in strijd met de Wet op de Identificatieplicht.'
De ambtenaar meende verder dat de bordeelhouders het begrip 'openbare orde' te eng uitleggen. 'Het begrip slaat niet alleen op rellen, maar het betreft in bepaalde gevallen ook de veiligheid en gezondheid van de burger.'
Het prostitutiebeleid van burgemeester Patijn is er mede opgericht uitbuiting van prostituees te voorkomen. Lisser zei dat illegale vrouwen zich in een zwakke en kwetsbare positie bevinden. 'Vaak zijn ze slachtoffer van mensenhandel. De burgemeester ziet het als zijn taak dergelijke misstanden te bestrijden.'

