	Paul de Leeuw is drogbeeld van zichzelf
	Laat de Leeuw. Nederland 3. Dinsdag, donderdag en zaterdag.
'Je moet verrot slim zijn om iedereen te laten denken dat je oliedom bent.' Bas van Toor, beter bekend als clown Bassie, kijkt Paul de Leeuw tevreden aan, met zo'n blik van: dat heb ik toch maar even gezegd.
De Leeuw lacht op zijn beurt een vette lach. Die gekke Bassie, zie je hem denken, en hup: hij hakkelt alweer naar een volgende vraag. Terwijl Bassie's opmerking best aandacht verdiende. Is het waar dat je slim moet zijn om dom over te kunnen komen?
Laat de Leeuw heet het programma dat Paul de Leeuw sinds 2 januari op dinsdag, donderdag en zaterdag presenteert. Drie uitzendingen per week, waarvan 축축n live - dat lijkt een reusachtige klus. Wie Laat de Leeuw ziet, weet echter dat De Leeuw er nog wel iets bij kan doen. Laat de Leeuw is een gemakzuchtig programma. Flauwe grappen, domme vragen (Aan Bassie, over Peppi: 'Hoe is dat nou voor een clown om dood te gaan?') en onverteerbaar slechte filmpjes schreeuwen om een strenge eindredacteur - een type dat in staat is De Leeuws vondsten te kneden tot iets meer een stoet flauwe moppen.
Laat de Leeuw is bedoeld als 축축n grote Paul de Leeuw-Show. De gasten vormen het decor waarin hij moet schitteren. Die opzet is overgewaaid uit de Verenigde Staten, waar voormalige stand up comedians als David Letterman en Jay Leno vijf avonden per week talkshows presenteren. Letterman is op dat gebied een meester: hij babbelt met sterren over cornflakes, laat honden kunstjes doen en promoveert een lokale souvenirverkoper zomaar tot zijn sterreporter. Melige, ontspannende televisie levert dat op; het is te begrijpen dat De Leeuw zoiets in Nederland wil maken.
De Leeuw maakt echter een denkfout. Hij vermoedt met kletspraatjes, enkele in elkaar geflanste rubrieken (zoals Non-kunst, waarin De Leeuw als non met een zachte G lollig doet over kunst) en een deuntje muziek voldoende materiaal in huis te hebben voor drie kwartier televisie.
Maar melige televisie vraagt juist om een bloedserieuze aanpak, zoals komedies om strenge regisseurs en met acteertechniek gezegende spelers vragen.
In plaats van tijd te verdoen met het uitvoeren van halfbakken plannen, zou De Leeuw zich beter kunnen richten op het schrijven van goede, puntige teksten, die de dagelijkse actualiteit doen kantelen. Overboord die filmpjes (over bijvoorbeeld de kerstverlichting van Vanessa). Weg met die verheerlijking van alles dat zweemt naar kitsch.
Theaterman De Leeuw is in Laat de Leeuw niet meer dan een drogbeeld van zichzelf. Hij holt door zijn decor, maar zichtbaar wil hij niet worden. Zo gaat dat met televisie; wie er binnenkomt als gepassioneerd fabeldier, kan, als hij niet uitkijkt, zomaar verworden tot alleen nog maar buitenkant. Of had Bassie toch gelijk? Ben je juist slim als je op tv dom overkomt?
Ronald Ockhuysen

