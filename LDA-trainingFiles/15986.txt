V-snaar.
Dynamo van een vrachtauto. Omdat dit een zware dynamo is, wordt hij aangedreven door twee V-snaren (rechts)
De V-snaar of V-riem is een aandrijfriem voor machines. Deze loopt over twee poelies met dezelfde V-vorm. Dit heet een profiel. De profielen zijn gestandaardiseerd, waardoor het mogelijk is wereldwijd riemen te kopen voor machines. In vergelijking met platte overbrengriemen kan met de V-snaar een groter overbrengingsvermogen worden bereikt. Dit komt doordat de poelies de V-snaar heel strak vasttrekken en zo het slippen tegengaan.
Een voorbeeld van de toepassing van een V-snaar is het gebruik in een auto, voor de niet-synchrone aandrijvingen, dat wil zeggen aandrijvingen die desnoods iets mogen slippen, zoals die van de dynamo of een koelventilator.
Wanneer een "synchrone" aandrijving vereist is, zoals bij de nokkenas en er geen enkele slip is toegestaan, wordt geen V-snaar maar een getande riem toegepast.
