	Bauhaus digitaal en interactief Wapenfabriek herbergt grootste multimedia centrum van Europa
	DE VERWIJSBORDJES met 'ZKM' zijn nauwelijks nodig. Het gebouw is niet te missen. Karlsruhe, zwaar gebombardeerd in de oorlog, heeft nog altijd veel oningevulde ruimte rond het centrum. De voormalige wapen- en munitiefabriek uit 1918, waarin het Zentrum fr Kunst und Medientechnologie is gevestigd, ligt als een eiland in die leegte: streng, introvert en bovenal gigantisch. Zo groot als het Louvre, schrijft het Duitse Focus. Groter dan het Centre Pompidou, weet de Frankfurter Rundschau. De driehonderdtwaalf meter lange voorgevel bestrijkt in zijn eentje de hele Lorenzstrasse.
Verbijsterend dat juist deze kolos, waar onder Hitler een leger dwangarbeiders werkte, gespaard bleef in de oorlog. Nu hoopt de stad daarvan te profiteren. Het ZKM is een groots cultureel prestigeproject. Vanaf nu, wenst de stad, kan de kunstwereld niet meer om Karlsruhe heen, al is het een provinciestad met het inwonertal van Amersfoort. Het ZKM behelst drie musea, een academie voor kunst en media, een mediatheek, een multimediatheater en een muziekstudio. Behalve n van de grootste industrile monumenten is het nu ook n van de grootste kunstcentra van Europa. Na acht jaar voorbereiding ging het afgelopen weekeinde eindelijk open voor publiek.
Voor de mediakunstwereld en de inwoners van Karlsruhe was dit de opening van het jaar. Eindelijk mocht iedereen dan zien hoe de 190,3 miljoen Duitse mark van de stad en de aanvullende 78 miljoen van de deelstaat besteed zijn - en daar is het aankoopbudget nog niet eens bij opgeteld. De afgelopen jaren had het ZKM weliswaar niet stil gezeten. In de beeld- en geluidsstudio's werd door een aantal kunstenaars gewerkt. De resultaten werden gepresenteerd in het jaarlijkse festival Multimediale, een voorproefje van het ZKM. Heinrich Klotz, de directeur, had een grote kunstcollectie opgebouwd, waaruit hij regelmatig werken uitleende, en liet geen kans voorbij gaan om zijn centrum internationaal onder de aandacht te brengen. Maar wat er nu precies allemaal gebeurde achter die strenge gevels bleef onduidelijk.
Nu is het dan zo ver. Het langverwachte multimedia-kunstmuseum is ingericht. Zo kaal als het gebouw van buiten oogt, zo stampvol en onrustig is het binnen. De drie van de tien met lichthoven overkapte fabriekshallen die tot musea zijn omgebouwd, zijn van onder tot boven volgestouwd met kunst.
Hello... hello? snerpt een lappenpop-met-een-geprojecteerd-gezicht van de Amerikaanse videokunstenaar Tony Oursler, maar haar kreet is nauwelijks verstaanbaar. Er worden zoveel andere geluiden geproduceerd. Verderop klinkt geruis van water, bovenaan de trap rinkelt een tram; een diepe zucht, geschreeuw, muziek komen - ja waar eigenlijk vandaan?
'Inderdaad, ik heb twee dochtertjes', antwoordt een projectie van een jongeman aan de vrouw die het touchscreen bedient van de interactieve installatie van Luc Courchesne. Zolang zij hem de juiste vragen stelt, blijft hij antwoorden; zodra ze hem ergert, haakt hij af. Verderop experimenteert een jongen met de wereldkaart van Thomas Gerwin. Achter elke stad, die voorzien is van een drukknop, schuilt een stukje lokale sound. Hij krijgt het door: wanneer hij een paar knoppen na elkaar indrukt, componeert hij zijn eigen ritme.
Overal staan en hangen kunstwerken, alle soorten door elkaar. Romantische, negentiende-eeuwse landschapjes van lokale meesters kijken uit over oud en nieuw videowerk, interactieve installaties, foto's, collages, computer-animaties, computerspelletjes, grafiek en schilderijen van ondermeer de Duitse groten: Sigmar Polke, Markus Lpertz, Jrg Immendorf, Gnther Frg en Gerhard Richter. Drie musea bevat het ZKM in totaal. En voor hedendaagse kunst, n voor mediakunst en n voor de gemeentelijke kunstcollectie. Waar de ene verzameling begint en de andere ophoudt, is niet overal even duidelijk.
De tentoonstellingsruimtes lijken nog het meest op een enorm festival. In plaats van de vertrouwde, gewijde museumsfeer heerst visueel en auditief rumoer. Rustig is het alleen in de her en der verspreide hokjes, waar projecten worden getoond die het daglicht niet kunnen velen. Zoals The Legible City, n van de projecten die het hoofd van de afdeling Beeldmedia Jeffrey Shaw in het ZKM ontwikkelde. In deze virtuele stad, 'gebouwd' op de plattegrond van New York, Amsterdam of Karlsruhe, navigeer je met behulp van een doodgewone fiets. Een oude bekende, die al op vele festivals gepresenteerd is, zoals wel meer van de werken van het ZKM.
The tree of knowledge van Bill Viola wordt voor het eerst getoond. Ook deze interactieve installatie is in het ZKM ontwikkeld, toen de kunstenaar hier als gast verbleef. Het werk gaat over het verband tussen het menselijk handelen en de ontwikkeling van de natuur. Slechts n persoon tegelijk mag de donkere gang betreden. De boom der kennis verschijnt pas wanneer de kijker vooruit loopt. Bij elke stap ontwikkelt de boom zich verder, hij groeit, draagt blad, bloeit en geeft vruchten. Zodra de kijker stilstaat, ontwikkelt het beeld zich niet. Nadert hij te dicht, dan verwelkt de boom, om uiteindelijk te verdorren en te sterven.
De presentatie van deze interactieve kunstwerken - aangevuld met aankopen uit de korte geschiedenis van de interactieve multimediakunst (zoals Lorna van Lynn Hershman uit 1979-84, dat algemeen beschouwd wordt als het eerste interactieve mediakunstwerk) - maken het Mediamuseum uniek. Een museum dat zoveel van dit soort werken in de collectie heeft, en die bovendien doorlopend toont, bestond in Europa nog niet. Normaal gesproken zie je dit soort multimedia-installaties uitsluitend op mediakunstmanifestaties en op beurzen, zoals de Ars Electronica in Linz, en een enkel keertje op een Binnale of Documenta, maar niet in een permanente presentatie.
Als musea voor hedendaagse kunst al mediakunst bezitten, is dat doorgaans slechts een enkel werk, meestal iets van Bruce Nauman, Gary Hill of Bill Viola, dat af en toe wordt getoond. De meeste musea beschouwen mediakunst niet als voldoende belangrijk om het structureel te verzamelen. Dat begint zo langzamerhand wel te veranderen, maar er blijven twee grote struikelblokken: geld en technologie. De faciliteiten, nodig voor multimediakunst, zijn meestal duur en niet in huis. Het ZKM heeft die faciliteiten wel; met het Ars Elektronica Center in Linz en het Intercommunication Center (ICC) in Tokyo is het 't best geoutilleerde mediakunstcentrum ter wereld.
Die presentatie- en laboratoriumfunctie zijn op zich zeer waardevol. Maar het ZKM wil meer, liefst veel meer zijn. In 'zijn' musea wil de 62-jarige Klotz de recente kunstgeschiedenis herschrijven. In zijn nieuwe complex is mediakunst geen hoofdstukje apart, getoond in een zaaltje achteraf, maar een belangrijk, gentegreerd deel van de kunst van de laatste dertig jaar. Hij roept het maar al te graag op televisie, in de kunstbladen en in de kranten: we moeten af van de stijve indeling in categorien en disciplines, alle kunstvormen moeten samenkomen en elkaar wederzijds benvloeden, net als begin deze eeuw in het legendarische Bauhaus.
Het Bauhaus combineerde alle kunstdisciplines met de toegepaste kunsten. Het ZKM koppelt kunst aan technologie, maar niet alleen dat. Dat de tentoonstellingshallen zo vol ogen, is een bewust nagestreefd effect, licht de directeur desgevraagd toe: zo zie en hoor je overal en altijd verschillende soorten kunstwerken tegelijk. Vanaf de begane grond van het Museum fr Neue Kunst kijk je in de galerijen van het Medienmuseum, en vice versa. Dat hoort bij een veelvoud aan uitdrukkingsmiddelen, vindt hij, bij 'de coxistentie van klassiek en avantgarde'. Dat is nu echt multimedia.
Het idee is overigens niet van hemzelf, maar van een gemeenteraadslid. Al in 1984 was sprake van een centrum voor kunst en techniek in Karlsruhe met een dergelijke opzet. Als zoveel Duitse steden wilde Karlsruhe zich profileren met een modern museum. Maar niet met het zoveelste voorspelbare overzicht van de recente kunstgeschiedenis, zoals vrijwel alle Duitse musea die de afgelopen tien, vijftien jaar gebouwd zijn, dat tonen. Karlsruhe wilde een presentatie die alle soorten kunst op n lijn stelde. Klotz werd vanwege zijn reputatie gevraagd het project te 'trekken'. De ambitieuze kunst- en architectuurhistoricus die internationale bekendheid verwierf met zijn boeken over het postmodernisme, richtte eerder het Deutsches Architekturmuseum in Frankfurt op.
Als we nu een plek maken waar de nieuwste technologie voorhanden is, beroemde kunstenaars uitnodigen om met een beurs te komen werken, kunst aankopen en presenteren, dan ontstaat vanzelf een bruisend centrum waar interessant werk ontstaat, redeneerde de gemeenteraad. Maar is dat ook zo als elke voedingsbodem in de stad verder ontbreekt? Dertien jaar en 268,3 miljoen D-mark later is het centrum af. Er zijn 26 werken geproduceerd en vele, vele werken aangekocht. Iedereen die het weten moet, kent inmiddels het ZKM. De academie heeft verschillende beroemdheden als docent (Gnther Frg voor schilderen, Thomas Struth voor fotografie, Marie-Jo Lafontaine, Klaus vom Bruch en Marcel Odenbach voor mediakunst). De verwachtingen zijn hooggespannen, maar er is ook veel kritiek.
Bekijk het centrum en je weet waarom. De faciliteiten zijn geweldig. De mediatheek, waar het hele video- en audiobestand van het ZKM direct via een toetsenbord kan worden opgevraagd (met binnenkort een bestandscatalogus online) is fantastisch. De collecties van de musea bevatten een aantal zeer goede standaardwerken van ondermeer Nam June Paik, Gary Hill en Marie-Jo Lafontaine.
Maar een goed overzicht van de mediakunst vanaf de jaren zestig ontbreekt. En er zijn voor de verzameling ook heel veel oninteressante keuzen gemaakt. Het grootste euvel is dat bij veel werken de nadruk veel sterker op de techniek ligt dan op de inhoud, vooral bij de recente interactieve kunst.
Een werk als Viola's The tree of knowledge is zeldzaam. Veel installaties bevatten wel potentieel, maar zijn inhoudelijk niet echt de moeite waard. Het mediamuseum is meer een interactieve speeltuin om ideen op te doen dan een collectie van interessante resultaten. Toegegeven, het werken met deze media is relatief nieuw en het ontwikkelen van nieuw materiaal is moeilijk, tijdrovend en duur. Maar het ZKM was juist degene die pretendeerde de inhoud te willen genereren, die bij het werk van techneuten zo vaak ontbreekt.
Het is de oude strijd tussen inhoud en techniek, die het ZKM parten speelt. En er is nog een andere. Als statement is de opvatting om schilderijen naast fotografie en video te hangen, wel geslaagd. Sommige schilderijen ogen er zelfs eigentijdser door. Maar in veel gevallen valt de strijd om aandacht van de kijker, die de kunstwerken in de ZKM-kakafonie moeten strijden, uit in het nadeel van de schilderkunst. Vooral de abstracte en meer contemplatieve doeken vergaat het slecht. Naast de razendsnel tuimelende beelden op de monitoren van Nam June Paik leggen vrijwel alle monochrome kleurvlakken het af. Dat zegt weinig over die vlakken, des te meer over de strijd tussen statische en dynamische beelden.
ZKM, Lorenzstrasse 19, Karlsruhe. Open woensdag t/m zaterdag 12-20u, zondag 10-18u. Catalogi van de musea voor hedendaagse kunst en voor mediakunst kosten elk 39 DM. Info op de website: http:/www.zkm.de

Foto
	Het gigantische Zentrum fr Kunst und Medientechnologie in Karlsruhe, 312 meter lang, 54 meter breed, 80.000 vierkante meter in oppervlakte. FOTO DPA Interieur van het ZKM, met installaties van Fabrizio Plessi en Bernhard Johannes Blume. FOTO DIETER LEISTNER - ART DAS KUNSTMAGASIN Teun Hocks: Untitled, 1988. Tony Oursler: Hello?, 1996.

