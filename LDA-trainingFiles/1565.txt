	Free Record Shop zoekt alternatieven voor cd
	Van onze verslaggever
AMSTERDAM
Free Record Shop blijft de komende jaren zoeken naar expansiemogelijkheden buiten de markt van beeld- en geluidsdragers. De directie zegt in het jaarverslag over 1995/1996 te verwachten dat bijvoorbeeld de omzetstijging in computerprogramma's de minder positieve ontwikkeling van de muziekmarkt kan opvangen.
De investeringen in MAX Software Games en de Hotelbon, en de reorganisatie bij de Free Record Shops Belgium, resulteren de komende jaren in omzet- en winstgroei. Voor dit jaar voorziet de directie dat de winst minstens zo groot is als in het verslagjaar. Toen steeg deze van 11,1 miljoen gulden naar 11,3 miljoen. De omzet groeide met 7 procent tot 306 miljoen.

