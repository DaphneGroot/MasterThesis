Rijksweg 1.
Rijksweg 1 is een Nederlandse autosnelweg (A1), die begint bij Watergraafsmeer aan de oostkant van Amsterdam en eindigt ter hoogte van De Lutte aan de Duitse grens, waar deze snelweg doorgaat als Bundesautobahn 30 richting Osnabrück. De weg is 157 kilometer lang.
Route.
Rijksweg 1 begint bij de A10, de ring om Amsterdam om via het Gooi, Amersfoort, Apeldoorn, Deventer, Hengelo en Oldenzaal naar Duitsland te gaan. De A1 kruist de A9 bij knooppunt Diemen, de A27 bij knooppunt Eemnes, de A28 bij knooppunt Hoevelaken, de A30 bij Barneveld, de A50 bij knooppunt Beekbergen en de A35 bij de knooppunten Azelo en Buren. Over de A1 ligt een vijftal ecoducten: bij Laren, Kootwijk, Hoog Buurlo, Rijssen en Oldenzaal.
Wegnummering.
Van knooppunt Watergraafsmeer tot knooppunt Hoevelaken bij Amersfoort volgt de E231 de A1. Vanaf knooppunt Hoevelaken volgt de E30 de A1. Tussen knooppunt Azelo en Buren is de A1 dubbel genummerd met de A35.
Kardinaalshoed.
Ten noorden van Hengelo maakt de weg drie flauwe bochten, eerst naar het noorden, dan naar het zuiden en dan weer naar het noorden. Vanwege deze vorm werd dit deel van de weg 'de hoed van Hengelo' genoemd. De gedeputeerde Jan Niers maakte er 'Kardinaalshoed' van. Omdat de weg op een schets paars was ingekleurd droegen bij de opening alle gasten, inclusief minister Smit-Kroes, een paarse kardinaalshoed. Deze bijnaam werd snel populair, maar lijkt na de opening van de weg in vergetelheid te zijn geraakt.
Jeneverbes.
Tussen afrit 27 en 28 ligt ten zuiden van de A1 het natuurgebied Borkeld; hier groeit de jeneverbes, een zeldzame en beschermde struik die door de aanleg van de weg goeddeels vernietigd zou worden. Naar aanleiding van protesten daarover is, voor het eerst in de geschiedenis, de planning van een rijksweg gedurende de aanlegfase aangepast vanwege aanwezige natuurwaarden. Het tracé van de A1 is hier iets noordelijker komen te liggen dan oorspronkelijk de bedoeling was. Er zitten hierdoor twee flauwe bochten in de weg, namelijk ten westen van afrit 27 en ten oosten van afrit 28.
Wisselstrook.
Op 27 oktober 1993 werd op het stuk weg tussen knooppunt Diemen en knooppunt Muiderberg de eerste carpoolstrook (juister: carpoolbaan) van Europa geopend. Alleen auto's met drie of meer inzittenden mochten van deze uit één rijstrook bestaande rijbaan gebruikmaken. De rijbaan was geen succes, files bleven en de carpoolstrook werd niet intensief gebruikt. Tevens bleek het juridisch niet houdbaar. In september 1994 werd de strook, na een rechtszaak, gewijzigd in een 'normale' wisselstrook, door de afscheiding te verwijderen. In 2010 is de wisselstrook tussen knooppunt Muiderberg en de Muiderbrug uitgebreid en tot afrit Diemen verlengd tijdens de werkzaamheden van de A1. Tussen knooppunt Muiderberg en de Muiderbrug is de wisselstrook 2 stroken breed. Tussen de Muiderbrug en afrit Diemen is de wisselstrook 1 strook breed.
Spitsstrook.
Op het gedeelte tussen knooppunt Hoevelaken en afrit Barneveld is in 2008 een spitsstrook geopend. De strook had er drie jaar ongebruikt bijgelegen. Het ministerie van Verkeer en Waterstaat had een uitspraak van de Raad van State over ingebruikname van de strook verkeerd geïnterpreteerd, en de strook dichtgelaten ter bescherming van de luchtkwaliteit. De Raad had echter alleen willen zeggen dat er een maximumsnelheid van 80 km/h zou moeten gelden op de strook. De andere kant op richting Amersfoort is geen spitsstrook aangelegd, omdat ten tijde van de procedure de A30 nog niet afgebouwd was.
Plusstroken.
Het gedeelte tussen knooppunt Beekbergen (bij Apeldoorn) en afrit Deventer-Oost is in 2006 in beide richtingen voorzien van een plusstrook. Het gedeelte is daarbij voorzien van een dynamisch verkeersdoorstroomsysteem en vele tientallen camera's. Bij groot verkeersaanbod kan in beide richtingen een derde rijstrook worden geopend. Op dit moment worden studies verricht naar een permanente 3e rijstrook en zelfs een 4e of een doelgroepen strook voor vrachtwagens. Aan de opening van de plusstrook zitten eisen, en aangezien het vaker druk is op dit traject moet er een andere oplossing komen.
Golfbreker.
Op het gedeelte tussen de aansluitingen Markelo en Lochem is op 3 juli 2010 bij wijze van proef een zogenaamde golfbreker geplaatst. Dit is een plaatselijke verbreding van 2 naar 3 rijstroken over een lengte van 3 km. Deze golfbreker moet voorkomen dat filegolven die zijn ontstaan bij Bathmen zich verder naar achteren verplaatsen.
Dynamische maximumsnelheid.
Per 2009 geldt er een dynamische maximumsnelheid op de A1 van Hengelo naar Amsterdam, tussen afrit 7 en knooppunt Muiderberg. Dit houdt in dat de maximumsnelheid kan worden aangepast aan de verkeersdrukte en dus niet steeds hetzelfde is. De dynamische maximumsnelheid is echter alleen van kracht in de richting van Hengelo naar Amsterdam, de andere kant op is de maximumsnelheid 120 km/h en niet variabel. Na de werkzaamheden op de A1 is de proef gestaakt. De borden die aangeven dat er een dynamische maximumsnelheid geldt zijn weggehaald, alleen de wisselborden zijn blijven staan.
Toekomst.
De A1 is berucht om de files bij onder andere Muiden, knooppunt Hoevelaken, Twello en Deventer-Oost. Hierdoor zijn er verschillende projecten in planning of uitvoering om de doorstroming te verbeteren.
Muiderberg-Amsterdam.
In oktober 2006 besloot het kabinet om de fileproblematiek tussen Het Gooi/ Amsterdam en Almere/ Schiphol op te lossen door te kiezen voor het stroomlijnalternatief. Dit houdt in dat de Rijksweg A1 rond Muiden/ Weesp op diverse punten in aantal rijbanen zal gaan verdubbelen van 3 naar mogelijk 6 stroken per rijbaan. Dit om de groei van het woon-werkverkeer in dit drukke gebied te kunnen blijven faciliteren.
De A1 kruist bij Muiden de rivier de Vecht. In het najaar van 2016 werd het breedste aquaduct van Europa in gebruik genomen: 65 meter breed. Hiermee wordt de autosnelweg onder de rivier door geleid en is het tracé tussen de knooppunten Diemen en Muiderberg in zuidelijke richting verplaatst.
De A1 kruist bij Muiderberg een spoorbrug met een lengte van 255 meter die deel uitmaakt van de Spoorlijn Weesp - Lelystad.
Apeldoorn-Azelo.
Door de sterke toename van het verkeer tussen knooppunt Beekbergen en Twente ontstaat er vrijwel elke dag congestie en is de doorstroming verre van optimaal. De politiek in het oosten heeft zich daarom sterk gemaakt om de A1 vanaf Apeldoorn tot aan Twente verbreed te krijgen naar permanent 3 rijstroken.
Nu de snelwegen naar het zuiden (o.a. A16 en A2) en de A12 naar Duitsland zijn verbreed of worden verbreed, wordt deze belangrijke verbinding naar Oost-Europa en Scandinavië het volgende knelpunt dat opgelost moet worden, vindt de lokale politiek.
De regering wilde aanvankelijk pas in 2021 beginnen met de verbreding, maar dat vonden de gemeenten te laat. In oktober 2012 werd bekend dat de Twentse gemeenten geld op tafel leggen om de A1 eerder te verbreden. Nu kan de snelweg al in 2017 worden verbreed. De verbreding tussen Apeldoorn en knooppunt Beekbergen zal in 2017 gereed zijn het gedeelte tussen Twello en Rijssen in 2020. De kosten zullen 400 miljoen euro bedragen.
Het project omvat uiteindelijk de aanleg van weefvakken tussen Apeldoorn-Zuid en knooppunt Beekbergen de verbreding naar 2x4 rijstroken tussen Twello en Deventer en naar 2x3 rijstroken tussen Deventer Oost en Rijssen. Tevens zal bij knooppunt Beekbergen de verbindingslus van de A1 uit de richting Deventer naar de A50 richting Arnhem aangepast worden.
Toekomstige indeling A1.
In onderstaande tabel is de toekomstige indeling te zien.
