Islamitische Jihad.
Islamitische Jihad, volledige naam Islamitische Jihadbeweging in Palestina (Arabisch: حركة الجهاد الإسلامي في فلسطين; "Harakat al-Jihād al-Islāmi fi Filastīn"), is een alliantie van verschillende Palestijnse splintergroeperingen, die tot doel hebben de staat Israël te vernietigen en op de grondgebieden van de staat alsmede de Palestijnse gebieden (het gehele 'historische Palestina') een islamitische Palestijnse republiek te vestigen. De organisatie wordt gezien als een terreurbeweging door de Verenigde Staten, Europese Unie, Japan, Canada, Australië, Nieuw-Zeeland en Israël.
De Islamitische Jihad trad in mei 1981 voor het eerst naar buiten. De organisatie werd opgericht in de Gazastrook door drie personen: Fathi Shaqaqi, een arts uit Rafah, sjeik Abd Al-Aziz Awda, een imam uit Jabalia en Ramadan Shallah uit Gaza-stad. Ideologisch staat de Islamitische Jihad niet ver van Hamas, maar zij onderhouden nauwere banden met Iran. De Islamitische Jihad ronselt ook kinderen voor zelfmoordaanslagen. In 2004 werd de 16-jarige Tamer Havira overmeesterd door Israëlische veiligheidstroepen in Rifidia bij Nabloes toen hij een zelfmoordaanslag wilde plegen. De Islamitische Jihad heeft diverse bomaanslagen en zelfmoordaanslagen in Israël gepleegd, maar heeft ook twee 14-jarige kinderen ontvoerd en gestenigd.
De beweging voert dezelfde strijd als Hamas, maar heeft een wat lossere structuur. De beweging doet geen werk op maatschappelijk gebied, zoals Hamas en de Libanese Hezbollahbeweging doen. De Islamitische Jihad heeft als enig doel het ondernemen van gewelddadige acties, met name zelfmoordaanslagen op Israëlische burgers. In de jaren negentig probeerde de Islamitische Jihad het Oslo-vredesproces door bomaanslagen te ondermijnen.
De naam "Islamitische Jihad" heeft iets weg van een pleonasme, aangezien er geen jihads zijn die niet islamitisch zijn, maar als eigennaam is het dit niet.
