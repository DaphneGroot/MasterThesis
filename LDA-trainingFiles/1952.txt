	De portefeuille van Larissa Pans
	'Geld is een onderwerp waar studenten het heel vaak over hebben. Zeker een paar dagen voordat de studiefinanciering binnenkomt en het gewoonlijk crisis is. Dan ga je van elkaar lenen. Maar als de overschrijving dan binnen is, voel je je weer even rijk. Ik koop dan bijvoorbeeld zomaar een potje Chicken Tonight, een saus van wel vier gulden, terwijl ik gewoonlijk iets op waterbasis koop. Het blijft oppassen.
'Ik ben dit studiejaar voorzitster van de Landelijke Studenten Vakbond en als zodanig lid van de Studentenkamer, die gesprekspartner is van minister Ritzen van Onderwijs. Wij krijgen een soort bestuurderssalaris, van 2200 gulden per maand. Best een hoop geld, vind ik. Maar er gaat geloof ik nog wel belasting af en ik heb geen ov-studentenkaart meer. Deze week heb ik dus maar een commerciÂ‰le kaart gekocht, voor 4500 gulden. Dat bedrag betaal ik in termijnen.
'Per saldo blijft er niettemin meer over dan vorig jaar. Toen moest ik het doen met een basisbeurs van 425 gulden. Mijn ouders betaalden het collegegeld en de huur van mijn kamer. Als ik echt krap zit, helpen ze me. Van mijn moeder mag ik bijvoorbeeld altijd even in de kelder kijken of er nog iets bruikbaars ligt.
'Behalve tweedejaars studente geschiedenis en journalistiek aan de universiteit van Groningen, was ik vorig jaar voorzitster van de Groninger Studentenbond. Ik had weinig tijd om er een baantje naast te nemen, zoals 80 procent van de studenten doet. Geld lenen van de Informatie Beheer Groep wilde ik eigenlijk ook niet, maar eind vorig jaar had ik geen keus. Ik leende twee maanden achthonderd gulden. Het was verleidelijk om ermee door te gaan, maar ik dwong mezelf tot stoppen. Want zoveel mille studieschuld opbouwen zie ik echt niet zitten.
'Oh ja, ik had vorig jaar wel even een baantje. Ik liet een farmaceutisch bedrijf een migrainemiddel op me uittesten, voor 2300 gulden. Ik moest tien dagen intern in een kliniek, waar ik misselijk werd en hoofdpijn kreeg. Maar toch, het was snel verdiend. En ik had nog een vakantie af te betalen.
'Ik heb een studentenrekening bij de Postbank. Ik sta permanent de maximale tweeduizend gulden rood. Dat bedrag is mijn nulpunt geworden.
'Ook bij de LSVb sta ik zevenhonderd piek in het krijt. Ik zat in mei namelijk al veel in Utrecht, waar onze bond zetelt, om me voor te bereiden op het voorzitterschap. Even naar mijn kamer om goedkoop een broodje te smeren kon dus niet meer. Dat broodje moest ik buiten de deur halen, en dat is duur. Eind deze maand komt eindelijk m'n eerste ''salaris'' binnen, en kan ik het geld in de kas terugstorten. Het staat overigens allemaal keurig op papier hoor.
'Ritzen is me meegevallen. Ik dacht eerst dat het een waardeloze vent was, maar hij is heel charmant. Alleen luistert hij selectief. Als het over de kwaliteit van het onderwijs gaat, mogen we meepraten, maar als wij aangeven dat we meer geld nodig hebben is hij doof.'
Boudewijn Geels

