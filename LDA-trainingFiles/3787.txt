	Verhaal over meisje voorzichtig en een beetje houterig verteld
	Marion van Manuel Poirier. Met Marie-France Pisier, Jean-Luc Bideau, Coralie Ttard. in Rialto Amsterdam, Lantaren/Venster Rotterdam, Haags filmhuis, Cinemarinburg Nijmegen.
Marion is een gewoon, aardig meisje van tien dat in een gewoon Normandisch dorpje leeft zoals daar wordt geleefd. Straks gaat zij naar de middelbare school en misschien vindt ze wel een gewone, aardige jongen, krijgt ze kinderen die weer naar school gaan en meedraaien in de gewone cirkel van geluk en verdriet.
Thuis gaat het zoals het gaat. Vader is bouwvakker, heeft het moeilijk op tijd de elektriciteitsrekening te betalen, moeder is moeder zo goed als het kan, Marions oudere zusje moet vaak oppassen en krijgt vriendjes, Marions jongere broertje is gewoon het jonge broertje.
Zo'n leven, geen reden voor een dramatisch filmportret. De in Chili geboren Franse regisseur Manuel Poirier (42) dacht daar anders over. Hij woont zelf op het platteland en toonde al eerder (bijvoorbeeld met A la campagne) zijn interesse in mensen die niet, zoals in de meeste Franse films, in Parijs, Lyon of een andere grote stad wonen.
Zijn belangstelling voor het meisje Marion, naar wie zijn een na laatste film (zijn nieuwste, Western, maakte in mei een goede indruk in Cannes) is getiteld, lijkt beperkt. Marion is niet zozeer het onderwerp, maar eerder lijdend voorwerp in het verhaal dat Poirier te vertellen heeft.
Op school leert Marion van de juf wat het begrip solidariteit inhoudt en thuis is er een oom die zich een sociale rebel toont en met de kinderen praat over maatschappelijke problemen als werkloosheid.
Die bijfiguren zijn er niet voor niets. Zonder veel nadruk leggen ze de thema's bloot waar de film eigenlijk over gaat. Marion is een speelbal in een sociaal-maatschappelijke analyse. In het dorp heeft een kinderloos rijk Parijs echtpaar een prachtig buitenhuis, tien keer zo mooi als het verbouwde boerderijtje van Marions familie. De rijke vrouw is gek op Marion, het meisje wordt onthaald en de vrouw stelt voor haar mee te nemen naar Parijs en haar op de beste middelbare school te stoppen.
Beste bedoelingen? De rijke man wil de vader van Marion financieel steunen en het conflict ligt op tafel dat niet echt een conflict is, maar een weergave van sociale tegenstellingen.
Voorzichtig vouwt Manuel Poirier zijn these uit in een eenvoudige, zorgvuldige film, die geen schok wil geven en ook de nadelen vertoont van eenvoud en voorzichtigheid: beetje simpel, beetje doorzichtig, af en toe wat houterig ook.
En de vraag blijft: de film heet Marion, maar wat Marion van al die dingen die met haar gebeuren denkt, dat kom je niet te weten. Lijdend, hoogstens medewerkend voorwerp. PvB

