	'Hij geeft de poes te eten, wij vertellen hem over Internet'
	Kees, de vader: 'De leeftijd is er wel naar. 79. Ik voel me niet zo, maar weet dat het de waarheid is.'
Teun, de jongste zoon: 'Heb je er ooit over nagedacht? Waar begin ik aan? Waarom wil ik nu nog kinderen?'
Kees: 'Nee. Nooit.'
Teun: 'Nou. Fijn om te weten.'
Kees: 'Achteraf, toen jullie er eenmaal waren, begreep ik dat mijn leeftijd bijzonder ongewoon was. Ik bracht Vincent naar de kleuterschool en zag de andere kinderen denken: daar gaat opa. Daarom liep ik nooit helemaal door naar de speelplaats. Liever bleef ik uit zicht. Want ik wist: hier bewijs ik mijn zoon geen dienst mee. De manier waarop mensen kijken. Mijn ouderdom heb ik alleen als nadeel beleefd door de ogen van anderen. Ik heb jullie in een vreemde context geplaatst.'
Vincent, de oudste zoon: 'Op school vertelde ik dat mijn vader per ongeluk de verkeerde haarverf had gebruikt. Grijze in plaats van zwarte. Ik schaamde me voor mijn oude vader, in het begin. Toen alle kinderen in de klas het eenmaal wisten, werd het minder erg. Mijn vader is paus geweest, zei ik dan trots. Wist ik veel wat het verschil was met een priester.'
Hannah, de dochter: 'Ik schrok van mijn vriendinnen die hier kwamen, ze vonden het raar. En even later wist de hele klas het. Maar ik verberg het niet, het hoort bij me.'
Teun: 'Geen van ons heeft zich echt diep geschaamd. Ik sloot weddenschappen met vriendjes, over de leeftijd van mijn vader. Dan nam ik ze mee naar huis; hun monden vielen open van verbazing als ze hem zagen. Het stond interessant. Als ik met Kees op school kwam, voelde ik de ogen prikken in mijn rug. Daarna kwamen de vragen. Ben je niet bang dat hij snel doodgaat?'
Kees: 'Tot nu toe heb ik het grote voordeel van een goede gezondheid.'
Vincent: 'We weten dat je elk moment kunt overlijden. Bam, weg. Maar we hebben altijd met die gedachte geleefd. Kinderen van wie de ouders gewoon vijftig zijn, houden geen rekening met de dood. De vader van een vriendin overleed toen ik tien was. Sindsdien begrijp ik hoe erg het onverwachte is. En ben ik niet meer bang voor de dood van mijn vader.'
Hannah: 'Toch zou het een schok zijn. Ik ben er niet op voorbereid. Ik denk er niet graag over na. Ik stop het weg.'
Kees: 'De dood komt altijd hard aan. Kijk maar naar het overlijden van grootvader Wim.'
Hannah: 'Als jij doodgaat, ga ik in God geloven. Ik wil graag dat je bij me blijft. Dat je vanuit hoog mijn hand vasthoudt.'
Kees: 'Ik zou best twintig jaar jonger willen zijn, maar ben te veel realist om dat serieus te nemen.'
Hannah: 'Voor wiskunde moest ik berekenen hoe groot de kans is dat iemand van tachtig jaar negentig wordt. Ik sloeg het boek dicht en wilde alleen nog maar een lange wandeling met mijn vader maken. Ik wil dat we elkaar door en door kennen, voordat hij doodgaat.'
Kees: 'Filosofisch gezien is de dood interessant. Hoe is de mens daar door de geschiedenis heen mee omgegaan?'
Teun: 'Soms maakt het me panisch. Ik wil alles van mijn vader weten. Hij moet het me allemaal zelf vertellen. Hoe hij uit Warmenhuizen, dat dorp in Noord-Holland, tot Den Dolder is gekomen. Wat heeft hij doorgemaakt? Wij weten alleen waar Kees mee bezig is, niet waarmee hij bezig was. Gisteren, tijdens de afwas, hebben we anderhalf uur gepraat over het geloof en waarom hij er vanaf is gestapt.'
Kees: 'Het besluit priester te worden nam ik toen ik twaalf was. Mijn 25-jarig priesterfeest heb ik nog gevierd. Ik leefde al die tijd celibatair, aan kinderen denken was uitgesloten. Tot ik me realiseerde dat de basis van mijn geloof weg was. Preken werd steeds moeilijker. De stem achter me, de stem van God, was plotseling verdwenen. Ik schaamde me voor wat ik de mensen in de biechtstoel durfde zeggen. Niet langer geloofde ik dat God plezier had in mijn celibataire leven.
'Er ging een wereld voor me open. Lidewijde, een jonge studente van me die ik persoonlijk nog niet kende, kwam op een zondagmorgen langs om een tentamen af te spreken. We raakten in gesprek en vertelden elkaar onze problemen. Toen ontviel me die zin: ''Misschien kunnen we het samen proberen''. Zo ontstond de onvoorziene band tussen ons. Als vanzelf gingen we toen gaandeweg aan kinderen denken. Los van Lidewijde had ik geen grote wens voor kinderen. Het was een wij-wens.'
Hannah: 'Maar deed het je iets? Was je vertederd bij de aanblik van een kind?'
Kees: 'Zeker wel.'
Hannah: 'Dus je dacht vroeger: dÂ…t wil ik. Uit mijn diepste wil ik dat.'
Kees: 'Ik was gek op kinderen, ik nam ze graag op schoot. Dit gezin, jullie hebben me gelukkig gemaakt. Bij mij thuis hadden we het moeilijk. Moeder bracht dertien kinderen ter wereld. Drie daarvan zijn jong gestorven. Vader moest hard werken en moeder had geen tijd om hem in de watten te leggen. Hij was vaak erg humeurig. Blijmoedigheid was voor ons allen soms ver te zoeken.'
Teun: 'Uit zichzelf komt hij niet met de verhalen. Maar als je er naar vraagt, houdt hij niet op met vertellen. Dat is mooi. Ik wil ook alles weten over de boeken die hij schreef, als hoogleraar. Op school noemen ze mij de filosoof. ''Wat loop je nou te ijlen'', zeggen ze.'
Hannah: 'Het is een levenshouding die we alledrie van Kees hebben meegekregen.'
Vincent: 'Ik zat op de mavo en wist echt alles van Marx. Kees schreef veel over het communisme. De ene tien na de andere haalde ik voor geschiedenis, veel meer dan de anderen interesseerde ik me voor het vak. Kees kan er mooi over vertellen. Hij heeft ook veel zelf meegemaakt.'
Kees: 'Toen Mussolini de oorlog verklaarde aan Engeland en Frankrijk, was ik erbij. Ik stond op het plein en zag hem zeggen: ''Questa notte alle quatro ho dichiarato la guerra alla Francia e all'Inghilaterra''.'
Vincent: 'Dat vergeet ik dus van mijn leven niet meer.'
Kees: 'Ik heb levenservaring, meer dan een jonge vader. Maar dat kan voor jullie ook een nadeel zijn. Mijn jeugdherinneringen vallen samen met de economische crisis die begon in 1929. Dat was verschrikkelijk. Het agrarische dorp waarin ik leefde was afhankelijk van de uitvoer naar Duitsland. Ineens stortte alles in elkaar. Daar komt mijn neiging tot afknijpen vandaan. Ik heb moeite met overconsumptie, dat is lastig.'
Vincent: 'Je bent geen ouwe opa. Je hebt je heel goed aangepast. Maar in bepaalde dingen ben je blijven steken.'
Kees: 'Jawel. Als Hannah moe is, gaat ze voor de televisie hangen en de hele middag zappen. Daar kan ze zo veel plezier in vinden, dat zappen van station naar station. Het zou mij niet bekoren.'
Hannah: 'Soms heb ik gewoon zin in een soap. Of ik kijk naar MTV.'
Vincent: 'Die snelle, flitsende beelden, daar kan Kees niet naar kijken.'
Kees: 'Ik heb langzame beelden nodig. Maar ik denk wel dat ik begrijp wat jullie er leuk aan vinden.'
Vincent: 'Van MTV snap jij niks.'
Teun: 'Maar hij realiseert zich wel dat het er is. Hij staat open voor de moderne tijd, dat vind ik zo mooi aan hem.'
Hannah: 'Ik liep stage in een bejaardenhuis. Verschrikkelijk oude mensen strompelden daar door de gangen, met hun stokjes. Ik schrok ervan. Ze bleken even oud als mijn vader.'
Vincent: 'Zonder ons zat hij ook in dat bejaardenhuis. Wij houden hem jong.'
Teun: 'Hij staat elke ochtend vroeg op. Hij maakt ons brood, hij doet de afwas, hij geeft de poes te eten. Wij vertellen hem over Internet.'
Vincent: 'Hij leeft nog ergens voor. Dat zal het zijn. Bejaarden in een tehuis wachten op de dood.'
Kees: 'Jullie leren mij dat er een kijk op de wereld mogelijk is die ik vanuit mijn verleden niet zou hebben. Vincent zit op een school voor mode en kleding. Door hem heen kijk ik naar die wereld. Dat is een heel nieuwe manier van kijken.'
Teun: 'Wij zijn jouw contactpersoon met de buitenwereld.'
Hannah: 'We hadden een enorme wietplant in de tuin. Kees wilde er alles van weten, hij verzorgde die plant heel nauwgezet. Vrienden van Vincent namen af en toe wat mee, maar op een gegeven moment was de plant weg. Kees heeft hem zelf in de biobak gegooid.'
Vincent: 'Toen ik zestien was, had ik vriendjes die drugs verkochten. Samen met een ander bedacht ik hoe je dat in het groot kon doen. In die tijd leefde ik on the wild side, met die handel heb ik veel geld verdiend. En Kees heeft het eigenlijk altijd geweten.'
Kees: Ik wist dat je in de handel zat. Alleen niet in welke mate.'
Vincent: 'Ik zette me af. Begrijp me goed, een klotejeugd heb ik niet gehad. Maar ik had zo graag eens met je willen ravotten. Buiten spelen. Of voetballen. Dat zat er niet in, je was er te oud voor.'
Kees: 'Als jij een tekening maakte, ging het vaak daar over. Jij en je vader aan het ravotten.'
Vincent: 'Met die handel in drugs wilde ik je laten zien wat ik kon, snap je. Het was om te patsen. Kijk eens pa, ik ben de man! Als ik het op mijn dertigste heb gemaakt, dacht ik, is het te laat. Dan ben je dood.'

Foto
	FOTO MARCEL MOLLE

