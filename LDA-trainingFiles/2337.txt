	Duisenberg geeft zichzelf een schouderklopje
	Van onze verslaggevers
AMSTERDAM
'De opgaaf, om onze economie gezond te maken en voor verder afglijden te behoeden, is heel zwaar en vergt vastberadenheid en overtuigingskracht op lange termijn. Zij is echter noch onmogelijk, noch bovenmenselijk.'
Het is het slotakkoord van de eerste inleiding die Wim Duisenberg als president van De Nederlandsche Bank schreef. Deze zinnen vloeiden in het voorjaar van 1982 uit zijn pen. Vier weken geleden zette hij zich aan zijn laatste 'Algemeen overzicht', het voorwoord van de president in het jaarverslag van de Bank.
Zijn voorlaatste alinea luidt: 'Nu, zestien jaar later, kan worden gezegd dat de problemen waarmee Nederland begin jaren tachtig was geconfronteerd, grotendeels lijken te zijn overwonnen. Het heeft meer dan een decennium gekost, maar bestendig beleid en inventieve participatie van sociale partners, overheid en Bank lijken te hebben bijgedragen aan die overwinning.'
Nederland heeft er precies de volle zittingsperiode van Duisenberg over gedaan om van het zieke jongetje van de klas tot het schoolvoorbeeld van Europa te worden. Het 'poldermodel', de combinatie van een florerende arbeidsmarkt, gezonde overheidsfinanci출n, een lage inflatie en rente en een behoorlijke economische groei, is inmiddels een begrip geworden en nationaal en internationaal uitgebreid beschreven. In al deze verhalen krijgen vakbeweging en werkgevers ruimschoots lof toegezwaaid. Maar in meeste beschrijvingen is van waardering voor de rol van De Nederlandsche Bank weinig te bespeuren.
'Als niemand het doet, dan doe ik het zelf maar', heeft Duisenberg gedacht. Vandaar dat hij in zijn inleiding behalve de sociale partners ook zichzelf een ferme schouderklop geeft. Het vanaf 1983 gevoerde beleid om de koers van de gulden 'klemvast' aan die van de Duitse mark te koppelen, heeft inmiddels 'het volledige vertrouwen van de financi출le markten'. Dat blijkt uit de lage rente in Nederland. 'Het is dit vertrouwen in bestendigheid en stabiliteit op het monetaire vlak, dat bijdraagt aan de positieve ontwikkeling van de Nederlandse economie', aldus de president over zijn rol in de recente geschiedenis van de Nederlandse economie.
Deze correctie op de geschiedschrijving lijkt de medewerkers van Duisenberg te zijn ontgaan. In het jaarverslag van de Bank zelf, dat niet door de president is geschreven, wordt ook een passage gewijd aan de 'economische inhaalslag' van Nederland. Het resultaat van deze inspanningen is pas sinds het begin van de jaren negentig goed zichtbaar geworden. Dit decennium groeit de Nederlandse economie elk jaar weer harder dan het gemiddelde voor de rest van Europa.
Dit verschil, schrijven Duisenberg's medewerkers, 'kan voor een belangrijk deel worden toegeschreven aan het succes van het beleid dat begin jaren tachtig is ingezet onder druk van de grote economische problemen waarmee Nederland toen werd geconfronteerd. Het gaat daarbij om loonmatiging, flexibilisering van de arbeidsmarkt, sanering van de overheidsfinanci출n, deregulering en meer recent aanpassingen in het stelsel van sociale zekerheid.'
Geen woord over de historische bijdrage van Duisenberg.
Toch, zegt Duisenberg, is Nederland mede dankzij de Bank nu klaar voor 'een nieuwe uitdaging': deelneming aan de Economische en Monetaire Unie. Hij gaat ervan uit dat die EMU er op het afgesproken tijdstip, 1 januari 1999, ook komt en hij 'acht het waarschijnlijk dat ten minste de helft' van de vijftien landen van de Europese Unie zal deelnemen.
Duisenberg baseert deze verwachting onder andere op berekeningen van de Europese Commissie, van de begrotingstekorten in de Europese landen dit jaar die vandaag worden gepubliceerd. Dit tekort mag in 1997 niet meer dan 3 procent zijn wil een land kunnen toetreden tot de EMU. 'U zult zien dat het niet zo onwaarschijnlijk is als ik zeg dat ten minste de helft slaagt', zei Duisenberg.
Enkele uitkomsten van de berekingen lekten gisteren al uit. Hieruit blijkt dat naar verwachting van de Commissie dertien van de vijftien landen, waaronder Nederland, aan de eis van 3 procent zullen voldoen. Een aantal landen, zoals Duitsland, Frankrijk en Belgi출, moet nog wel extra bezuinigen om deze norm te halen.
Duisenberg probeert in zijn inleiding elke twijfel over de hardheid van de nieuwe Europese munt, de euro, weg te nemen. De politiek onafhankelijke positie van de Europese Centrale Bank en het zogeheten stabiliteitspact, waarin de EMU-landen beloven hun begrotingen op orde te houden, zijn volgens hem een garantie voor een euro die niet door inflatie wordt uitgehold.
Ook over de koers van de euro tegenover andere valuta's en vooral de dollar maakt Duisenberg zich weinig zorgen. Als de ECB en de EMU-regeringen doen wat ze moeten doen, blijft de inflatie in Europa laag, ook lager dan in de VS. In dat geval 'zou men zich meer zorgen moeten maken over de zachtheid van de dollar dan over de hardheid van de euro.'
Om speculanten wind uit de zeilen te nemen wordt overwogen om in mei volgend jaar, als wordt bepaald welke landen op 1 januari 1999 tot de EMU zullen toetreden, ook alvast bekend te maken tegen welke wisselkoersen de munten van de deelnemenende landen aan elkaar worden gekoppeld. Daarmee ligt meteen ook de omrekeningskoers van de gulden met de euro vast.
Zonder zo'n vooraankondiging zouden speculanten, zo is de vrees, in de maanden na mei aanvallen op (sommige) wisselkoersen kunnen ondernemen die leiden tot grote schommelingen van de koersen. Dit zou de geloofwaardigheid van de EMU kunnen aantasten.

Foto
	Wim Duisenberg FOTO GUUS DUBBELMAN - DE VOLKSKRANT

