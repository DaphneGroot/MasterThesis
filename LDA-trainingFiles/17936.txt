 RABO KOOPT EN HERPLAATST 83 PCT KLENE. 
 AMSTERDAM, 23 dec (Reuter) - Snoepfabrikant Klene Holding NV heeft meegedeeld dat overeenstemming is bereikt over de onderhandse verwerving door Rabo Securities NV van circa 83 procent van het uitstaande aandelenkapitaal van Klene. 
 "Het is het voornemen om deze aandelen te verkopen via een openbare herplaatsing in het eerste kwartaal van 1997," aldus Klene in een persbericht. 
 Klene laat verder weten dat directeur R. Gaus van Klego Holding BV, een 62 procents dochter van Klene Holding NV, het door hem gehouden belang in Klego heeft omgeruild in aandelen Klene Holding. 
 Daardoor is Klego nu een volledige dochter geworden van Klene Holding en is de voorheen ingewikkelde eigendomsstructuur van het concern overzichtelijker geworden. 
 Door de nu gemelde transacties heeft de Rabo nu een belang van 52 procent in Klene Holding NV, Gaus heeft een pakket van 37,5 procent en 10,5 procent is in handen van overige partijen. 
 De activiteiten van de in Zaandijk gevestigde Klene bestaan hoofdzakelijk uit produktie en distributie van zoetwaren. 
 De produktie van Klene drop en dessertmints en Engelse drop vindt plaats in drie produktiebedrijven. De afzet vindt plaats binnen Europa met het accent op Nederland. 
 In september zei Klene voor 1996 op een licht hogere jaarwinst te rekenen dan vorig jaar, toen netto 3,15 miljoen gulden werd verdiend. In de eerste zes maanden van 1996 werd een winst geboekt van 791.000 gulden, vergeleken met 694.000 gulden in dezelfde periode van 1995. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
