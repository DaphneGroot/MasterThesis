	Staalfraude brengt president Korea in problemen
	Reuter, AFP, Bloomberg
SEOUL
De Zuid-Koreaanse politie heeft gisteren invallen gedaan in vijftien kantoren van het failliete staalconcern Hanbo. Ook bij de oprichter van het concern en zijn vier zoons is de politie binnen geweest, op zoek naar bewijzen voor corruptie. Tegelijkertijd hebben enkele topbankiers die mogelijk bij het schandaal zijn betrokken, hun paspoort moeten inleveren.
Het Hanbo-schandaal komt president Kim Young-sam van Zuid-Korea zeer ongelegen. Eind dit jaar zijn er presidentsverkiezing en hoewel Kim zelf niet meer herkozen kan worden, spant hij zich wel in om een eigen man benoemd te krijgen. De nieuwe ontwikkelingen waren voor Kim aanleiding om zijn reis naar Europa, begin maart, voor onbepaalde tijd op te schorten.
Hanbo Steel heeft onlangs uitstel van betaling aangevraagd nadat het dreigde te bezwijken onder een schuldenlast van 5,8 miljard dollar. Het concern wilde met het geleende geld een staalfabriek bouwen.
De invallen van de politie volgden op de beschuldigingen van de Zuid-Koreaanse oppositie dat banken de leningen slechts onder druk van de regering hebben verstrekt. Volgens openbare aanklager Lee Chung-soo zijn de invallen bij Hanbo-oprichter Chung Tae-soo en zijn zonen gedaan om bewijzen te vinden voor 'financiële onregelmatigheden'. Chung zelf was bij de inval niet aanwezig. Hij is met hoge bloeddruk naar het ziekenhuis afgevoerd.
Hanbo-grondlegger Chung heeft ook bij een eerder schandaal een rol gespeeld. Hij stond vorig jaar terecht voor de betaling van 15 miljard won (ongeveer 30 miljoen gulden) in de geheime kas van voormalig president Roh Tae-woo. Chung werd echter vrijgesproken omdat de storting was afgedwongen, Roh zit voor zeventien jaar vast.
Chung Tae-soo is een van de aartsvaders van de Zuid-Koreaanse chaebol, de familieconglomeraten die de Koreaanse economie domineren. Hanbo wordt nu geleid door Chungs zoon Bo Keun.
Persoonlijke rivaliteit tussen de leiders van de chaebol is volgens kenners een belangrijke oorzaak voor de megalomanie die de concerns aan de dag hebben gelegd. Hanbo en andere chaebol als Daewoo en Ssangyong zijn altijd op groei gericht geweest en niet op winstgevendheid.
Banken hebben deze expansie soms met tegenzin en onder druk van de overheid gefinancierd. Ging het toch fout, zoals met Daewoo in de jaren tachtig, dan schoot de overheid te hulp.
Hierdoor ontstond de indruk dat de conglomeraten niet falliet zouden kunnen gaan. Maar door het Hanbo-schandaal is hierin verandering gekomen. Financiële deskundigen verwachten dat het schandaal de herstructurering van de financiële sector, zoals president Kim die heeft beloofd, kan bespoedigen.
De Koreaanse regering probeert te voorkomen dat het schandaal doorwerkt op de hele economie. Met hulp van de centrale bank pompt de regering miljarden in de economie om te voorkomen dat de rente scherp zal oplopen waardoor ook andere bedrijven in de problemen kunnen komen. Een deel van het geld zal worden gebruikt om de schuld van Hanbo aan zo'n 850 kleine bedrijfjes af te lossen.
De problemen bij Hanbo zijn voor de Zuid-Koreaanse illegale vakcentrale KCTU aanleiding om voorlopig geen stakingsacties te organiseren. De algemene staking op 18 februari, die samen met de grootste vakbond de FKTU wordt georganiseerd, gaat wel gewoon door tenzij de regering de omstreden arbeidswet intrekt, aldus een KCTU-zegsman. De bonden voeren al vier weken actie tegen dedoor president Kim doorgedrukte wet.
De vakcentrale KCTU besloot vorige week de stakingsacties voorlopig tot de woensdagen te beperken. Zij eist intrekking van de wet, die op 26 december door het parlement werd gejaagd.

Foto
	Medewerkers van het Zuid-Koreaanse Openbaar Ministerie zoeken in de administratie van het failliete staalconcern Hanbo naar bewijzen voor corruptie. FOTO REUTERS

