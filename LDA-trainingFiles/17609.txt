 MIDDEN-EN KLEINBEDRIJF NIET ONZE BANENMOTOR - SCP. 
 RIJSWIJK, 10 sept (Reuter) - Het midden-en kleinbedrijf is de banenmotor van onze economie. Onder dit motto waren de kleine bedrijven de afgelopen jaren het troetelkind van de Haagse politiek. Nu de kleine(re) ondernemers door de vele bomen het bos van stimuleringsregelingen niet meer zien, zet het Sociaal en Cultureel Planbureau een levensgroot vraagteken achter het motto, aldus het ANP. 
 Tussen 1992 en 1994 kromp de werkgelegenheid in de grote bedrijven met 12.000, terwijl het aantal banen in kleine bedrijven met 38.000 toenam. 
 Daaruit is kennelijk te gemakkelijk de conclusie getrokken dat in kleine bedrijven sprake is van groei van werkgelegenheid. 
 Het SCP schrijft deze ontwikkeling onder meer toe aan de groei van het aantal kleine en middelgrote bedrijven, als gevolg van het uiteenvallen van grote bedrijven en het uitbesteden van werkzaamheden door grote ondernemingen. 
 Het SCP heeft het aantal banen van vijf jaar geleden tot uitgangspunt genomen en er bovendien rekening mee gehouden dat veel groeiende kleine bedrijven in een andere categorie terecht zijn gekomen. 
 Daarmee rekening houdend, "lijkt de conclusie gerechtvaardigd dat de werkgelegenheidsontwikkeling in het midden-en kleinbedrijf slechts iets gunstiger is dan in het grootbedrijf". 
 Bovendien hield het SCP zelf een enquÃªte. Van de bedrijven met minder dan tien werknemers verwacht 57 procent dat de personeelsomvang de komende jaren afneemt, terwijl 28 procent groei verwacht. Bij de middelgrote bedrijven (tot 100 werknemers) verwacht 52 procent krimp en 32 procent groei. 
 Bij de grote bedrijven is het beeld heel anders: Daar denkt slechts 31 procent dat het personeelsbestand zal verkleinen, terwijl 35 procent uitbreiding verwacht. 
 Het SCP wil overigens niet stellen dat extra aandacht voor het midden-en kleinbedrijf ongewenst zou zijn. Grote ondernemingen krijgen als gevolg van massa-ontslagen (DAF, Fokker) vaak onevenredig veel aandacht van de media en de politiek. Bovendien zouden kleine en middelgrote ondernemingen beter zijn in het ontwikkelen van nieuwe producten, het vinden van gaten in de markt en het toepassen van nieuwe technologieen. 
 - redactie Amsterdam +020 - 504 5000. 
 (c) Reuters Limited 1996. 
