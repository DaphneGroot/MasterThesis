Aage Meinesz.
Aage Vening Meinesz (Malang, 19 juni 1942 – Den Haag, 31 oktober 1985) was een Nederlands kluiskraker die bekend werd onder de naam Aage M. en het alias "de Meesterkraker", dat hij vanwege zijn goed voorbereide berovingen kreeg.
Meinesz was een charmante verschijning die zijn verhaal mooi kon brengen, en verwierf dan ook grote bekendheid. Als gereedschap gebruikte hij vaak een thermische lans, een apparaat bestaande uit een buis gevuld met staven magnesium waar zuurstof doorheen wordt geperst. Door ontsteking ontstaat een vlam van 3500 graden die door beton en het dikste metaal brandt. Begin jaren 70 pleegde hij zijn grootste kraak ooit (die elke Nederlandse krant haalde). Uit de kluis van de Nederlandsche Middenstandsbank in Helmond stal Meinesz 600.000 gulden. De particuliere spaarkluisjes liet hij bewust ongemoeid.
In 1973 werd Meinesz aangehouden en veroordeeld tot 4,5 jaar cel in de Blokhuispoort, de strafgevangenis in Leeuwarden. Op ingenieuze wijze wist hij daaruit te ontsnappen om vier maanden later weer opgepakt te worden. Toen zijn gevangenisstraf er uiteindelijk opzat, stond de gehele vaderlandse pers bij de gevangenispoort om foto’s te maken en citaten uit zijn mond op te tekenen. Meinesz werd gevraagd of het moeilijk was om zo spectaculair uit de gevangenis in Leeuwarden ontsnappen. Daarop antwoordde hij nonchalant: "Een bankkluis kraken kost ook moeite, ik heb die capaciteiten nu eenmaal."
Aage Meinesz kwam van goeden huize met een overgrootvader die burgemeester was van Rotterdam en Amsterdam (Sjoerd Vening Meinesz) en een oudoom die een bekend hoogleraar in de geofysica was (Felix Vening Meinesz). Van moederskant was hij van Indische afkomst. Meinesz woonde het grootste deel van zijn 'werkzame leven' in Utrecht.
Hij had een uitbundige levensstijl, waarvoor veel geld nodig was. In de misdaad was hij erop tegen om geweld te gebruiken. Hij stopte liever met inbreken dan een bewaker aan te moeten vallen. Hij kreeg zijn bijnaam "de meesterkraker" vanwege zijn vaardigheid met de thermische lans waarmee hij een serie bankroven pleegde. Door het grote aantal kraken en de geweldloosheid waarmee hij deze uitvoerde, kregen zijn daden een eigen stijl binnen het criminele circuit. Later vertelde hij op de televisie, bij Willem Duys, over zijn daden.
In 1976 verscheen zijn autobiografisch boek "Mijn nachten met de thermische lans".
Meinesz is een keer getrouwd geweest en kreeg uit dit huwelijk één dochter en één zoon. Daarna heeft hij bij verschillende vriendinnen nog twee zoons gekregen en een dochter. In 1985 overleed hij aan darmkanker. Hij werd begraven in Den Haag op de algemene begraafplaats Westduin. Het graf is inmiddels geruimd.
