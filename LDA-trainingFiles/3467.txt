	'Schilderen, dat is mijn verhaal' Solo-presentatie van Jurriaan van Hall in Leidse Lakenhal
	BOVEN het ene krantenstuk in die jaren stond: 'Een potje lariekoek in leutersaus' en een ander: 'Ironie After Dinges zakt door de bodem'. De After Nature-schilders hebben in 1989 de avantgarde failliet verklaard, een provocatie die zeker indruk maakte, maar misschien was hun statement beter dan hun schildertechniek. 'Toch is het verwijt dat ons werk technisch niet goed was, net zoiets als zeggen dat de Sex Pistols hun gitaar niet goed hebben gestemd.'
Acht jaar later staat Jurriaan van Hall (35) in de eerbiedwaardige grote bovenzaal van museum De Lakenhal in Leiden. Hij is net onder de zeventiende-eeuwse gevelstenen door gelopen, heeft de wijdse natuurstenen trappen bestegen en staat nu temidden van zijn ongepolijste metershoge naakten aan de muur, de zelfportretten, portretten van anderen en een enkel stadsgezicht. 'Een mooie historische plek, zeer geschikt', grijnst hij - geschikt voor zijn eerste grote museumexpositie, bedoelt hij.
Achter hem ligt zijn vriendin ruggelings naakt op een met bloemen bestikte stoel. Zij is zo transparant blauw, oranje en roze dat je bijna niet kunt geloven dat ze met olieverf is geschilderd. Er zit zo veel terpetine in de verf dat op sommige plekken druipers zichtbaar zijn. Het is in deze zomer gemaakt, haar lijf is gepixelt als een baderstafereel van Seurat. Een abstractie, dwaalt de schilder hier van de werkelijkheid af? Gebod 1 van After Nature: schilder wat je kunt waarnemen, maar ook niet meer dan dat. Een voorzichtige grijns: 'Ons bezwaar tegen moderne kunst was dat iedereen het zwarte vierkant van Malevitsj als uitgangspunt nam. Terwijl het voor die man een eindpunt in zijn oeuvre was. Wij wilden beginnen waar hij was begonnen, met de natuur te schilderen. Maar niemand heeft gezegd waar het moet eindigen.'
In 1989 was daar opeens After Nature, een groep rond Jurriaan van Hall, Bart Domburg en vooral Peter Klashorst, die ook met de naam op de proppen kwam. Drie galeries exposeerden in die zomer in een voor die tijd ongebruikelijke eendrachtigheid tegelijkertijd de als negentiende-eeuwers schilderende jonge kunstenaars. Ze trokken met hun ezel de natuur in. 'En als je in dat weiland zit en je moet een bloemetje schilderen, dan valt dat niet mee. Je leert dat niet op de kunstacademies. Daar kom je met twee linkerhanden en tien duimen vanaf. We hebben het zelf moeten uitvinden. After Nature heeft een publiek leerproces doorgemaakt.'
De reacties op hun manifest tegen het dictaat van abstracte kunst waren zo fel 'dat ik meteen wist dat het goed zat', zegt Van Hall. 'Het was een afrekening met die dwangmatige neiging van kunst om vernieuwing op vernieuwing te stapelen. Net zo lang tot er een hoge boterberg ontstaat. Dat we zo hard werden bekritiseerd, kwam omdat wij de brengers waren van het slechte nieuws.' Het slechte nieuws was volgens After Nature dat de abstracte beeldentaal uitgeput was.
De groep kreeg in 1991 een Amerikaanse invitatie. Klashorst en trawanten trokken een week in bij een chique galerie op Broadway, New York en veranderde haar in een zwijnenstal.
Op de opening was helemaal niets te zien in de galerie. 'Je zag die receptiegangers peinzen: wat is dit voor een concept?' Tot de modellen in hun blootje binnentraden en After Nature staande de opening begon te schilderen: de modellen, zichzelf en de bezoekers.
De Amerikaanse pers was hun goed gezind en de mare ging dat er iets te lachen viel. 'Het werk was misschien ouderwets, maar de manier van werken zeker niet', zegt Van Hall. Het liep storm.
Later in Los Angeles zouden ze deze vorm van stand-up-werken herhalen. Jurriaan van Hall schilderde daar Bonnie, een meisje in een boksbroek en bokshandschoenen en haar borsten die wit zijn van een bikinibovenstukje. Het is in de Lakenhal te zien, een typische Van Hall, snel geschilderd. 'Ik heb, geloof ik, niet heel veel geduld.' Maar hij hecht aan de eenheid van stemming op een doek. Hij kan liefdevol praten over hoe een streek verf is opgezet en hij is heel blij met een kleurrijke catalogus van zijn werk waarin sommige schilderijen zijn opgeblazen. Daardoor wordt de structuur van de verf bijna leesbaar. 'Verf is materie, maar het staat ook voor emoties.'
Klashorst en ook Van Hall komen uit een kunstenaarscircuit in het centrum van Amsterdam, waar ook Rob Scholte toe behoorde, krakers, kunstenaars en muzikanten. 'De jaren tachtig waren, vind ik achteraf, visueel gezien een beetje armoedig. Veel theorie, weinig te zien.' Het was een egostische tijd, waar geld en roem het belangrijkste leken. 'En of je vooral niet bij de verkeerde galerie exposeerde. Dat soort dingen. Er waren veel dogma's.'
Dogma's zou After Nature ook ontwikkelen, maar in 1989 donderde dat nog niet. Ze schilderden samen, deelden hun ideen en hotelkamers en kampeerden gebroederlijk in galeries. Tot in 1992 Klashorst het genoeg vond. After Nature was dood. 'Ik heb dat, zoals politici dat zeggen, in de krant moeten lezen.'
Heel erg was dat niet. 'Bevrijdend op een manier.' Van Hall raakte twee jaar geen verfkwast aan en ging foto's manipuleren op de computer. Hij maakte somber werk. 'Er was oorlog in Bosni, mijn vriendenkring werd uitgedund door aids.' Zijn zelfportretten uit die tijd tonen Jurriaan van Hall met enge huidziektes. Hij maakte een jasje met de tekst 'Wir haben S gewusst'. Tot hij in 1995 weer begon te schilderen. En op het moment dat hij de kwast oppakte wist hij. 'Lul, natuurlijk is dit het. Schilderen, dat is je verhaal.'
Dat hij zijn hele schilderscarrire lang zelfportretten is blijven maken, kan hij niet volledig verklaren. Er hangen tientallen koppen van hemzelf in Leiden, zonder uitzondering op klein formaat. Hij schilderde zichzelf ziek, depressief, olijk en gekke bekken trekkend.
In de Lakenhal hangen ongeveer honderd schilderijen van Van Hall. De aanleiding vormt een boek over zijn werk dat vandaag wordt gepresenteerd. 256 Pagina's fullcolourwerk & avonturen van een ex-After Nature-schilder. Een kostbaar boek, hem geschonken door een verzamelaar/mecenas ('Ja, ik besef dat ik een bevoorrecht mens ben.')
Van Hall is niet ver verwijderd geraakt van de ideen van After Nature, maar heeft de groep ook betekenis gehad, afgezien van een discussie die het losmaakte? 'Ik denk dat er nu veel meer vormen van kunst kunnen bestaan naast elkaar, dat is een winst. En ik zie dat jonge schilders proberen de techniek onder de knie te krijgen die je op academies nog steeds niet wordt geleerd. Ja, ik geloof dat er wel wat is veranderd.'
Jurriaan van Hall in Stedelijk Museum De Lakenhal Leiden, t/m 25 januari. Catalogus  75,-.

Foto
	Enkele recente naakten van Van Hall. FOTO TON HAARTSEN Zelfportretten van Jurriaan van Hall.

