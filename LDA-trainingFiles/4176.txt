	Het zeegat uit: Architect Renzo Piano heeft een permanent verlangen naar de waterkant
	Het blauw van het computerscherm vloeit over in het blauw van de Middellandse Zee. Niet ver van de kust klieft een schip door het water. Ontspannen bestuurt Renzo Piano zijn jacht. De zee is van hem. De architect is met vakantie, onbereikbaar voor opdrachtgevers en lastige klanten. Het is maar een korte scne op de miniatuur-monitor in de Kunsthalle van Bonn, het markeert een pauze tussen de vergaderingen in, daarna wordt het overleg in alle heftigheid hervat: over de Potsdamerplatz waar in vijf jaar tijd een nieuw Berlijn uit de grond gestampt moet worden. Vanuit het grauwe Berlijn gezien lijkt die droom voor de kust van Genua ver weg.
Een zwerver tussen twee werelden, zo noemt Piano zich achter het roer. En hij gebaart naar de heuvels waar ergens zijn kantoor ligt in een tuinderskas, alleen bereikbaar per tandradbaan. Hij pendelt tussen die kas en Parijs, met een strategisch gelegen kantoor in Le Marais. Hij pendelt tussen het vasteland en de zee, tussen Europa en de wereld, want de dependances van de Renzo Piano Building Workshop zijn alom - in Osaka, Sydney, Naouma en Berlijn. Piano bestiert een multinational in het klein.
'Naar mijn boot vlucht ik als ik een keer niet aan mijn werk wil denken. En gewoonlijk werkt dat ook goed. Maar er zijn twee uitzonderingen', schrijft hij in het boek Renzo Piano, Out of the blue, twee keer werd zijn jacht door de buitenwereld genterd. 'Ik dobber ergens voor Corsica, zomer 1974, als een boot van de Franse kustwacht op me afvaart. ''Pardon, mijnheer maar de president wilt U spreken. Onmiddellijk.'' Giscard d'Estaing, nog maar net opvolger van president Pompidou, wil een verdieping van het Centre Beaubourg afhalen. Dat lukte hem weliswaar niet - de bouw was al te ver gevorderd om zo'n substantile verandering te forceren. Maar mijn vakantie was naar de knoppen.'
Minder dramatisch, zelfs prettig, was de tweede interruptie. 'Ik lag voor Sardini met de componist Luciano Berio aan boord, toen een schip langszij kwam. In de haven had men gehoord dat ik gezocht werd en men deed alle moeite om de boodschap over te brengen. Die kwam van Francesco Rutelli, de burgemeester van Rome. Hij stelde er prijs op mij persoonlijk op de hoogte te brengen, dat ik de internationale competitie voor de nieuwe concertzaal gewonnen had.'
Rome beschikte nog niet over een zaal voor klassieke muziek, en Piano kan zich voor de vierde keer bewijzen op het muzikale vlak. Het concertgebouw van Rome, nu in aanbouw, volgt op dat van Turijn, Genua en het IRCAM-gebouw voor experimentele muziek in Parijs.
'Out of the blue.' De zee, of liever de haven, trekt. De zee, schrijft Piano, is het andere, onbekende gezicht van de aarde, dat zijn nieuwsgierigheid prikkelt. Punta Nave heet geheel toevallig, maar niet vrij van symboliek, de rotspunt waarop zijn kantoor in Genua ligt. Punta Nave, de scheepsboeg. Zijn Science & Technology Center in Amsterdam steekt, geheel in die geest, het Oosterdok in, als een galjoen dat op het punt staat te vertrekken.
Hoewel er nog een gordijn van steigers om de scheepsspanten hangt, is er weinig fantasie voor nodig om het gebouw voltooid te zien en het op voorhand te bestempelen tot een spectaculaire uitbreiding van de Amsterdamse skyline. NewMetropolis, zoals de banaal gekozen naam van het zeemonster luidt, schettert mee in het koor van de binnenvaartschepen aan de kade en steekt een tong uit naar de automobilisten die de IJtunnel induiken en daarmee verstoken blijven van het nieuwe beeldmerk van Amsterdam.
Het complex richt zich op uit het water als een tanker die opduikt uit een muur van golven. Zo is het gezicht van opzij. Vanaf het zuiden (de Prins Hendrikkade) zijn we, zo belooft de maquette, in de toekomst getuige van een getrapte helling waarop de bezoekers flaneren, rondhangen en vooral rondkijken. Nergens in Amsterdam vond Piano een panoramisch uitzicht op de stad, daarom wilde hij de skyline op deze plek openbreken. Amsterdam krijgt zijn eigen Panorama Mesdag, het overweldigende uitzicht dat je vanaf de piazza, op bijna 30 meter hoogte, kunt constateren.
Naarmate je langer naar het gebouw kijkt en het in de maritieme omgeving betrekt, verdwijnt de provocerende vorm. NewMetropolis is gn Centre Pompidou. Het Centre, zegt hij op een filmpje dat draait op de expositie van zijn werk in de Kunsthalle van Bonn, was een stukje burgerlijke ongehoorzaamheid dat paste in de geest van de jaren zeventig. 'Ik weigerde een institutioneel gebouw neer te zetten in deze stad die doordesemd is van geschiedenis. Midden in Parijs een object planten dat buiten elke norm valt, dat door zijn maat en uiterlijk verontrustend werkt, alsof er in Veneti een schip vaart door het Canale della Giudecca: ik wilde daarmee een lange neus trekken naar alle conservatieve bouw-academies.'
En wat doet een baldadige jongen die door zijn moeder op de vingers wordt getikt? Juist, die gooit er nog een schepje bovenop. Ziedaar de origine van het drukst bezochte gebouw van Parijs dat Piano samen met Richard Rogers tot stand bracht. Wie had trouwens Centre Pompidou vergeleken met een raffinaderij? Het was een Genuese criticus die de spijker op zijn kop sloeg. Hij noemde het een ode aan de haven. Beaubourg is de uitgekomen droom van Jules Verne, het is een fantastisch schip in een droogdok, dat zijn binnenkant naar buiten keert.
In dat licht bekeken kan een kleine teleurstelling over NewMetropolis niet onderdrukt worden. Amsterdam mag ongetwijfeld verrijkt worden met een spannend boegbeeld, in het oeuvre van Renzo Piano is het geen nieuw hoofdstuk. Het valt, zegt de bouwmeester zelf, in kwantitatief opzicht in het niet bij zijn grote projecten. En die verhouden zich van groot tot mega.
Acht gezichtsbepalende werken selecteerde Piano voor de kunsthal van Bonn. NewMetropolis is daar niet bij. Wel - uiteraard - de Potsdamerplatz in Berlijn, waar Piano's Building Workshop de cohesie tussen de verschillende projecten bewaakt en vooral twaalf architectonische megasterren regisseert; wel Beaubourg en het sociale woningbouwcomplex aan de Rue de Meaux in Parijs. En vanzelfsprekend het museum voor de Menil Collectie in Houston.
Waarom dat ogenschijnlijk terughoudende bouwwerk? Omdat het de stoute jongen voorbij is. Het Menil-museum (1982-1986) speelt een sleutelrol in Piano's werk. Zette Beaubourg zich af tegen de 'onverdraaglijke tegenwoordigheid van het verleden', het Menil-museum verzoent zich juist met tijd en context. Het wil een oord van contemplatie zijn. Het schept rust in een hectische stad als Houston. Het moest van de rijke opdrachtgeefster een treasure house voor haar Afrikaanse beelden en moderne kunst worden. En het werd het. Op een subtiele manier weefde Piano daar de techniek in, zoals het dak met lamellen dat het daglicht filtert.
Waarschijnlijk profiteert NewMetropolis van die ommekeer die in Houston begon. NewMetropolis, opvolger van het Nationaal Instituut voor Natuur en Techniek (NINT), is weliswaar een statement, maar met een vorm die eer betoont aan de genus loci. Het geoxydeerde groene koper van de gevel verwijst naar de torens in de verte, de terracotta-details daarin harmoniren met de pakhuizen aan de kade, en in het glas, dat om de begane grond ligt gesnoerd, reflecteert zich het hele Oosterdok. Wanneer het af is - de opening vindt deze zomer plaats - zal het gevoel van herkenbaarheid groot zijn.
De architect drukt in het gebouw bovenop de IJtunnel opnieuw zijn fascinatie voor de waterkant uit, voor het verlangen naar de zee, voor het breukvlak van land en water. Hij heeft dat eerder gedaan, met de Bigo (1992), het gedenkteken voor Columbus in zijn geboortestad Genua, waar hij als kleine jongen langs de kade wandelde en de geur opsnoof van katoen dat lag opgeslagen in de pakhuizen.
Het moet zijn droomopdracht zijn geweest: dat hij als volwassen man de stad iets kon teruggeven. Hij gaf het een symbool, dat buigt naar het verleden toen de haven nog het levendig toneel was van kranen, en tegelijk de toekomst verwelkomt. Het is een kraaiennest van deze tijd met zijn high-tech-constructie, die zowel een tentdak strak trekt als een panoramalift torst.
Aan de voet van de Bigo ligt een 390 meter lang magazijn waarin vroeger de katoen werd bewaard. Piano heeft het uitgekernd, de gevels behouden en daartussen een binnenstraat aangelegd die uitloopt in een adembenemend auditorium. Er zit, dankzij de combinatie van nieuwbouw en restauratie, weer muziek in de haven van Genua.
Piano komt uit een familie van ingenieurs en bouwers. Zijn vader sleepte hem mee naar bouwplaatsen. Het imponeerde hem, die hopen zand, de tegels en later de muren die uit die ogenschijnlijke puinhoop oprezen. Later, toen hij zelf al lang en breed architect was, nam hij zijn vader, toen tachtig jaar, mee naar de bouwplaats waar een constructie zoals dat heet 'op de vlucht' gebouwd moest worden, instant-architectuur. Zijn vader zweeg, trok aan zijn pijp. 'Toen ik hem naar huis bracht, vroeg ik hem: nou wat denk je ervan?' 'Hmm', antwoordde hij. ''Wie weet, houdt het.'' Ik merkte dat hij erin geloofde.'
'Een jonge architect wil graag de kunstenaar uithangen. Profileert zich met een eigen stijl. Ik ben juist een maker', schrijft Piano. Hij probeert ideen direct op de bouwplaats uit, keurt materialen, is genteresseerd in bouwtechnieken. Ook in Amsterdam wordt alles ter plekke gezaagd en geplaatst, zo scheef staan de wanden. Als puzzelstukken passen de - schuine - ramen in de kop van het gebouw. Ze bekronen een ruimte die doet denken aan de spiegel van de koopvaarders uit de Gouden Eeuw.
'Ik begon met de techniek', schrijft hij. 'Gaandeweg ben ik me bewust geworden van de complexiteit van architectuur, als ruimte, expressie en vorm.' Zijn gebouwen veranderden van 'machines' in 'sculpturen'. Lag de nadruk eerst op die zinsbegoochelende constructie, met het klimmen der jaren vond hij een balans met de ruimte, vermoedelijk het mooist in de eindeloze terminal van het Kansai-vliegveld voor de kust van Osaka in Japan.
Als ooit het opgespoten vliegeiland in de Noordzee realiteit wordt, is Piano de man om het vorm te geven. Hij kan terugvallen op zijn bij Osaka beproefde idee: een betrekkelijk overzichtelijke, compacte aankomst- vertrekhal leidt naar de pieren links en rechts. Om te voorkomen dat een langwerpigige terminal ook saai wordt, heeft Piano die een gebogen vorm gegeven, zodat er nu op dat eiland iets ligt van een enorme, grijsglanzende schelp. Maar ook in Kansai presenteert hij zich als een timmerman, een scheepstimmerman, die gefascineerd is door gebogen spanten. Hij is een meester in spankracht en spanning. Hoe logisch was de keus, van de voormalig rijksbouwmeester Tjeerd Dijkstra, om Piano te vragen op de fundering van de IJtunnel te bouwen.
'Vergeleken met Kansai is alles makkelijk', antwoordde Piano bij zijn bezoek aan Nederland toen hij in 1995 de Erasmusprijs ontving. 'Het klinkt cynisch om te zeggen maar de aardbeving van Kobe, vlakbij Osaka, was voor ons een testcase of het zou werken. Er is geen ruit gebroken. Alles staat op jacks, verende kolommen. Toch zie ik ook een overeenkomst tussen Amsterdam en Osaka: in beide gevallen moesten we land stelen. De fundering is de tunnelbuis, maar we raken de tunnelbuis zelf niet.'
Met tegenzin accepteert hij nu dat NewMetropolis vergeleken wordt met een schip, zoals iedereen in het voorbijgaan vaststelt, want hij is vooral uitgegaan van het trac van de IJtunnel. Dat trac heeft hij omgebogen als het lipje van een bierblikje.
Terwijl het legioen bouwvakkers heen en weer sjouwt, is daar boven op het hoge, straks openbare plein, al iets te proeven van wat Renzo Piano voor ogen stond: een ontmoetingsplaats, goed voor elk rendez-vous, zoals ook bij Centre Pompidou is gebeurd. Het heeft zijn natuurlijke tribune mee en de voorstelling is een doorlopende: die heet Amsterdam.
De opdrachtgever, herinnert Piano zich, was een beetje stil toen hij voor het laatst de bouwplaats in Amsterdam bezocht, december 1996. Uiteindelijk verbrak directeur Joost Douma van het Science Center zijn zwijgen: 'Ik weet echt niet wat je hier anders had kunnen maken.' Net zoals het 'hmm' van zijn vader vatte Piano het op als een compliment.
Out of the blue: Renzo Piano. Kunst- und Ausstellungshalle der Bundesrepublik Deutschland te Bonn. Tot en met 6 april.

Foto
	De eerste schets voor NewMetropolis, per fax verzonden. Doorsnede van de terminal in Osaka. Schetsontwerp voor de Bigo, monument voor Columbus in Genua.

