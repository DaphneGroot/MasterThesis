Harry Bannink.
Harry Bannink (Enschede, 10 april 1929 – Bosch en Duin, 19 oktober 1999) was een Nederlands componist, arrangeur en pianist.
Carrière.
Bannink begon zijn muzikale carrière in een dansorkestje, aan het eind van de Tweede Wereldoorlog. Met het theater kreeg hij te maken in 1958, als componist van het lustrumspel "Het staat u vrij" van het Delftsch Studenten Corps (waaraan ook werd meegewerkt door Luc Lutz en Alexander Pola). In 1960 werkte hij als repetitor mee aan "My Fair Lady" van Wim Sonneveld, bij wie hij in 1964 ook de muziek verzorgde in de voorstelling 'Een avond met Wim Sonneveld'. Het eerste liedje van Annie M.G. Schmidt dat hij toonzette - hij beschouwde zichzelf ondanks de meer dan 3000 geschreven liedjes niet als componist - was het door Conny Stuart gezongen "Hoezepoes". Vele andere liedjes zouden volgen, waaronder alle liedjes uit t Schaep met de 5 pooten" en "Ja zuster, nee zuster" die ook 40 jaar later nog steeds regelmatig te horen zijn. Vlak voor zijn dood heeft hij alle muziek uit die serie opnieuw van piano-arrangementen voorzien. Hij schreef onder andere ook de muziek voor Wieteke van Dort.
In het kinderprogramma "De Film van Ome Willem" zat hij als "hoofd-geitebreier" van het orkestje jarenlang achter de piano. Tot vlak voor zijn dood in 1999 heeft hij nog vele liedjes van het jeugdprogramma "Het Klokhuis" van melodieën voorzien. Ook voor de jeugdprogramma's "De Stratemakeropzeeshow" en "J.J. De Bom voorheen De Kindervriend" schreef hij talloze liedjes.
Musicals.
Musicals van zijn hand zijn onder andere "Heerlijk duurt het langst" uit 1965 en Madam uit 1981.
Eerbetoon.
Om de toonzetter en theaterman Harry Bannink te eren zijn er in zijn geboorteplaats Enschede een theater en een basisschool (vroegere naam "Het Bijvank")" "naar hem vernoemd. Op het Oosterdokseiland in Amsterdam is behalve naar Annie M. G. Schmidt, ook een straat naar Bannink vernoemd.
Citaat en overlijden.
Op 19 oktober 1999 - hij was toen zeventig - overleed Bannink aan een hartstilstand. Een paar maanden daarvoor verscheen een album "Harry Bannink Zingt Harry Bannink", waarop hij zijn eigen liedjes zingt.
Bannink werd begraven op de Nieuwe Algemene Begraafplaats aan de Woudenbergseweg in Zeist.
