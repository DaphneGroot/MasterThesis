Dolly Dots.
De Dolly Dots was een Nederlandse meidengroep die bestond van 1979 tot 1988.
Ontstaan.
Peter van Asten en Richard de Bois hadden in 1978 het idee een meidengroep te formeren en vroegen Angéla Kramers (Sjeel) als eerste. Kramers was actief in het TROS Top 50-ballet en haar mededanseressen Anita Heilker, Esther Oosterbeek (eerder in The Surfers met de hit "Windsurfin" in 1978) en Patty Zomer werden ook aangetrokken. Hoewel de vier enthousiast waren, hadden ze geen zangervaring. Van Asten en De Bois benaderden Angela Groothuizen (The Howling Hurricanes) om de leadzangeres te worden.
Aanvankelijk vond Groothuizen een meidengroep à la Phil Spector (The Ronettes, The Shangri-Las, etc.) niets voor haar, zij had een 'ruiger' imago dan bij het idee van Van Asten, De Bois en Cees van Leeuwen (onder andere Shocking Blue) paste. Groothuizen droeg daarom Ria Brieffies aan, die zangeres bij The Vips was en vooral populaire nummers zong.
Brieffies vond dit een goed idee en ging kennismaken met de andere vier leden. Groothuizen ging mee met Brieffies, zonder het voornemen mee te doen. Het klikte echter tussen de zes jonge meiden, waarna Groothuizen besloot toch mee te doen. Zes leden vonden de producers eigenlijk te veel, maar onder druk van de zes stonden ze het toe. De Dolly Dots waren geboren.
De naam is naar eigen zeggen ontleend aan een personage uit een strip uit de jaren 50 dat Dolly Dot heette. Richard de Bois beweert dat hij de naam Dolly Dots tijdens een droom heeft gedroomd.
Hitjaren.
De Dolly Dots scoorden vele hits binnen en buiten Europa. In Japan behaalde de groep platina met het nummer 'Radio'. Hun grootste hit in Nederland was 'Love Me Just A Little Bit More'. 1984 was het meest succesvolle jaar voor de groep met een eigen televisieserie, hun eigen poppen en uitverkochte concerten in Carré.
Anita Heilker verliet de groep in 1985 vanwege haar moederschap. De producers Van Asten en De Bois werden vervangen door Fluitsma en Van Tijn.
In 1986 namen de Dolly Dots in de VS de film Dutch treat op, een komedie over de Dolly Dots die in februari 1987 in première ging. De film werd niet erg succesvol. In 1987 werd de producers Stock, Aitken & Waterman gevraagd een nummer, "What a night", te produceren dat de groep een doorbraak in de rest van Europa moest bezorgen. Het leidde tot een hitnotering in Nederland maar de doorbraak volgde niet.
In februari 1988 werd bekendgemaakt dat de groep uit elkaar ging vanwege teruglopend succes. Op 2 oktober 1988 gaven ze een afscheidsconcert in discotheek Escape in Amsterdam. Zelfs Anita Heilker kwam nog samen met de andere 5 meiden wat liedjes zingen.
Reünie 1998.
Precies 10 jaar na de split-up kwam er in 1998 een compilatie-album uit getiteld The Collection. Hierop stonden alle singles die ooit zijn uitgebracht plus de nieuwe single (een remix van What A Night). Op aandringen van vele fans en van Paul de Leeuw besloten de Dolly Dots nog één maal samen op het podium te staan. Op 1 oktober zongen ze, in de voltallige originele bezetting, drie nummers bij het VARA-programma Laat De Leeuw. Het bleef echter niet bij één keer: het lukte Princess, een fabrikant in huishoudelijke apparaten, om de Dolly Dots te strikken voor een optreden op het personeelsfeest. Op 17 december brachten ze, begeleid door Cor Bakker en zijn orkest, al hun hits ten gehore. Naast het Princess-personeel waren via een loting tweehonderd fans uitgekozen om erbij te zijn.
Reünie 2007.
Eind 2006 kwamen de Dots weer bij elkaar om op 18 januari 2007 bekend te maken dat de Dolly Dots bij elkaar komen voor acht optredens tijdens de concertserie Vrienden van Amstel. Naar aanleiding van het succes van deze optredens werd er ook een concert in Ahoy georganiseerd. Dit concert was binnen enkele uren uitverkocht, waarna besloten werd een tweede concert te geven. Wederom werd het concert goed verkocht, zodat er een derde concert aan de reeks werd toegevoegd. Op 25, 26 en 27 mei 2007 stonden de Dolly Dots in een bomvol Ahoy.
Van het reünie concert is op 29 juni 2007 een cd/dvd uitgebracht. Deze cd/dvd-combinatie was voor de releasedatum al Goud. Het livealbum kwam ook op één binnen in de album top 100 van week 27. In 2008 traden de Dolly Dots opnieuw op in de Goodbye For Now Tour.
Overlijden Ria Brieffies in 2009.
Op 13 november 2008 werd bekend dat Ria Brieffies ongeneeslijk ziek was (longkanker).
Zij overleed maandagavond 20 juli 2009 op 52-jarige leeftijd in haar woonplaats Westerland (Noord-Holland). Kort na het overlijden van Brieffies maakten de overige vijf Dots bekend nooit meer als Dolly Dots te zullen optreden.
Reünie 2016.
In 2016 kwamen de Dots toch weer eenmalig bij elkaar om op 13, 14 en 15 mei 2016 een gastoptreden te geven bij De Toppers in de Amsterdam Arena.
