	Aanhoudende vorst veroorzaakt veel overlast Scholen gesloten wegens bevroren radiatoren
	Van onze verslaggever
AMSTERDAM
De aanhoudende vorst veroorzaakt steeds meer schade en overlast. Twee basisscholen in Spijkenisse zijn sinds maandag gesloten omdat het binnen te koud is voor de les. De verwarmingsketels en radiatoren zijn bevroren, en bij het ontdooien ontstond wateroverlast.
Ongeveer zestig reizigers kregen het dinsdagavond koud in een trein bij Holten. Door een defect aan de locomotief kwam de trein tot stilstand en viel de verwarming uit. De machinist kon om het kwartier de verwarming even aandoen, zodat de trein niet te veel afkoelde. De verlichting bleef aan.
Na ruim een uur wachten kon de internationale trein van Schiphol naar Berlijn om ongeveer acht uur weer rijden nadat een hulplocomotief was aangekoppeld. De trein is vervolgens via Almelo naar Hengelo gesleept. De reizigers ondervonden in totaal een vertraging van ruim anderhalf uur.
Het bedrijfsleven begint inmiddels ook last te krijgen van de aanhoudende koude. De sector die voor aan- en afvoer van goederen afhankelijk is van de binnenvaart, lijdt volgens de verladersorganisatie EVO wekelijks vier miljoen gulden schade.
De schade wordt veroorzaakt doordat ijsbrekers voor zo'n zevenhonderd gulden per uur moeten worden ingezet. Ook moeten veel bedrijven uitzien naar alternatief transport over de weg of het spoor. Sommige ondernemingen moeten zelfs de productie verlagen doordat de aanvoer van goederen stokt. Onder meer de betonproductiebedrijven, veevoerbedrijven, staalindustrie, chemie en energievoorziening kampen met problemen.
Op de Ringvaart van de Haarlemmermeer zijn bij Schiphol-Oost gisteren twee kerosinetankers gaan lekken. IJsgang veroorzaakte de lekkage. Uit één schip is een geringe hoeveelheid van de vliegtuigbrandstof gelekt, en bij het andere schip liep water naar binnen.
De Vereniging Eigen Huis krijgt veel vragen over schade door de vorst. De vereniging geeft het advies de centrale verwarming 's nachts niet lager dan 18 graden te zetten. De vereniging adviseert verder leidingen die snel bevriezen af te sluiten.
Begrafenisondernemers hebben tot nog toe weinig overlast van bevroren begraafplaatsen. Zij dekken een aantal plekken af met bladeren of isolerend materiaal voordat de vorst intreedt. Daardoor bevriest slechts een dun laagje aarde. Ook de autowasstraten ondervinden nog weinig hinder van de vorstperiode. Van de enkele honderden installaties draait het overgrote deel gewoon door. Zij hebben voor periodes van aanhoudende vorst speciaal materiaal in voorraad.

