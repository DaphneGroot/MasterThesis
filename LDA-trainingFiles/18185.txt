 LANDRE-GLINDERMAN GAAT OP ACQUISITIEPAD. 
 AMSTERDAM, 4 maart (Reuter) - Koninklijke Landre & Glinderman NV gaat dit jaar op het acquisitiepad en praat nu al met enkele bedrijven over een mogelijke overneming. 
 "Het acquisitiebeleid zal extra aandacht krijgen," aldus de binnenkort vertrekkende hoofddirecteur Cees Janssen in de persconferentie ter toelichting van het jaarverslag over 1996. 
 Landre is in haar specialismen, de markten voor verspanende en niet-verspanende werktuigen, marktleider met een aandeel van 10 a 15 procent. Autonoom komt daar niet zo veel meer bij, zodat de kapitaalgoederenhandelaar op zoek is naar bedrijven die een goede aanvulling kunnen bieden op het productenpakket. 
 Daarbij gaat het waarschijnlijk om wat kleinere bedrijven en beperkt Landre zich, zoals gebruikelijk, tot de Benelux. 
 Janssen zal na zijn later deze maand beginnende pensionering op de achtergrond actief blijven voor Landre & Glinderman door op zoek te gaan naar verdere acquisitiekandidaten. 
 Zoals in februari gemeld is het bedrijf optimistisch wat betreft de resultaten in 1997 maar ook latere jaren. 
 "Bij de verwachte marktomstandigheden wordt een toename van het bedrijfsresultaat en van de winst per aandeel voorzien," aldus de directie in het jaarverslag. 
 Door het stockdividend zal het aandelenkapitaal dit jaar met zo'n vijf procent groeien. Daar bovenop zal de winst per aandeel met nog eens minstens vijf procent moeten groeien, aldus Do Tolsma die Janssen gaat opvolgen als hoofddirecteur. 
 Volgens het najaarsonderzoek van het CBS zal de Nederlandse industrie haar investeringen in 1997 opvoeren tot een niveau dat het hoogste in 12 jaar zal zijn, waarbij met name de grote ondernemingen een forse groei van de investeringen voorzien. Daar denkt Landre & Glinderman van te kunnen profiteren. 
 Het bedrijf verwacht verder de voordelen te kunnen plukken van in vorige jaren doorgevoerde efficiencymaatregelen. 
 Landre verwacht de kosten overigens nog verder terug te kunnen brengen en Tolsma verwacht dat zowel de bruto als netto marges kunnen worden verbeterd. 
 In 1996 werden onvoldoende renderende activiteiten gebundeld, beeindigd of afgestoten. 
 Door de getroffen maatregelen is het kostenniveau teruggebracht tot 18,1 procent van de omzet, het laagste niveau van de afgelopen 10 jaar. 
 Zoals in februari al werd gemeld heeft Landre & Glinderman in 1996 een winst geboekt van 4,2 miljoen gulden, 43 procent meer dan de 2,9 miljoen die in 1995 werd verdiend. 
 De omzet steeg met 27 procent tot 150,8 miljoen gulden, wat inclusief de overneming van Bercom BV is. Autonoom bedroeg de omzetstijging 14 procent, ruim boven de acht procent groei die de Nederlandse industriele investeringen in 1996 te zien gaven. 
 Volgens Janssen ziet Landre & Glinderman de laatste tijd ook in Belgie dat de economie begint aan te trekken. In de eerste twee maanden van 1997 was de orderontvangst daar al zo'n 30 procent van het totaal van vorig jaar. 
 "Voor 1997 zijn de vooruitzichten zonder meer gunstig," aldus Janssen over de toekomst van zijn bedrijf. 
 - Theo Kolker, redactie Amsterdam, 020 504 5000. 
 (c) Reuters Limited 1997. 
