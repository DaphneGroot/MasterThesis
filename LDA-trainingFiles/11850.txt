Cádiz (stad).
Cádiz is een havenstad in Zuidwest-Spanje.
Inleiding.
Cádiz is gelegen in Andalusië aan de Golf van Cádiz en telt zo'n 120.000 inwoners. Het is een van de Andalusische havensteden die niet aan de Middellandse Zee liggen, noordwestelijk van de Zuilen van Hercules. De goed beschutte haven is een in- en uitvoerhaven en fungeert als vissers- en passagiershaven (veerdienst op de Canarische Eilanden). De industrie omvat scheepsbouw en -reparatie (een van de grootste werven van Spanje) maar ook machine- en vliegtuigindustrie. Er is een militair vliegveld. Cádiz ligt op de punt van een smalle landtong en wordt aan drie zijden door water omgeven; een 1400 m lange verkeersbrug verbindt de stad via de kortste weg met de vastelandzijde. Ook is er een verbinding met San Fernando in het zuiden. De belangrijkste gebouwen zijn de neoclassicistische kathedraal (1722-1838; met museum) en de Filippo-Nerikerk met werken van Murillo.
Door haar gelijkenis met Havana, de hoofdstad van Cuba en tevens zusterstad van Cádiz, wordt Cádiz ook 'Klein Havana' of het 'Havana van Europa' genoemd. Deze gelijkenis komt met name door de malecón, een wereldberoemde boulevard in de Cubaanse hoofdstad die sterk overeenkomt met de malecón in Cádiz. Om deze reden is de James Bond-film Die Another Day, die zich onder andere afspeelde in Havana, gedeeltelijk opgenomen in Cádiz.
De stad kent momenteel een enorm mobiliteitsprobleem. Er bestaat voor automobilisten één hoofdtoegangsweg, komende vanuit het oosten, tot de stad. Er gaan stemmen op om in de toekomst als aderlating een groot viaduct over de baai van Cádiz in de noordwestelijke richting van Rota te bouwen.
Geschiedenis.
Cádiz werd rond 1100 v.Chr. gesticht door kolonisten uit het Fenicische Tyrus, onder de naam "Gadir", wat "ommuurde stad" betekent.
Volgens een andere bron ontstond de stad pas in de 9e eeuw v.Chr. (Mierse, 2004). De huidige landtong was destijds nog een eiland, waardoor de stad, die op de noordwestelijke punt ervan lag, relatief eenvoudig te verdedigen was. Het hoofddoel van de stichters was door middel van handel het zilver te verkrijgen dat in de streek rond het huidige Huelva door de lokale heersers, volgens sommigen de legendarische stadstaat Tartessos, gewonnen werd. Gadir was de belangrijkste Fenicische stad van het Iberische Schiereiland. Omstreeks 500 v.Chr. nam Carthago, oorspronkelijk eveneens een kolonie van Tyrus, de stad over.
Later werd het deel van het Romeinse Rijk en kreeg het de naam "Gades" (209 v.Chr.). Door de Visigoten verwoest, werd Cádiz vanaf 711 opnieuw een grote uitvoerhaven onder de Moren, maar verviel in 1262 nadat de Castiliaanse vorsten het beheersten. Groot was de bloei, toen na 1492 Cádiz lange tijd het monopolie van de vaart op Midden-Amerika had. In september 1493 vertrok Christoffel Columbus vanuit Cádiz voor de tweede keer naar Amerika. Als thuisbasis van de Zilvervloot werd het vele malen door de Engelsen en Nederlanders aangevallen (o.a. ingenomen en geplunderd in 1596). Napoleon belegerde de stad tevergeefs. In 1812 werd ze middelpunt van de nationale beweging, in 1820 en 1868 uitgangspunt van liberale revolutie.
Manuel de Falla, een van de bekendste Spaanse componisten, werd in Cádiz geboren en ligt er begraven.
Cádiz en de Lage Landen.
Tijdens de 16e, 17e en 18e eeuw verbleef in Cádiz een ruim contingent Vlamingen en Brabanders. Hun aanwezigheid was het grootst rond de 17e eeuwwisseling. De plaatselijke archieven omvatten immers een kleine 700 testamenten van deze toenmalige kooplieden, merendeels uit de steden Antwerpen, Brugge en Gent, maar ook uit andere kleinere plaatsen zoals Koekelare, Zonnebeke, Rupelmonde en Okegem.
Bezienswaardigheden in Cádiz.
Iglesia Mayor Prioral de La Amargura"De Grote Kerk" van Cádiz
Sport.
Cádiz CF is de professionele voetbalclub van Cádiz en speelt in het Estadio Ramón de Carranza. De club speelde meerdere seizoenen op het hoogste Spaanse niveau, de Primera División.
In 2003 vonden in Cádiz de Wereldkampioenschappen zeilen plaats.
Klimaat.
Langjarige gemiddelden van de minimum- en maximumtemperatuur in Cádiz.
