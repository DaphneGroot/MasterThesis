	Een gelatenheid die nauwelijks te verdragen is
	De Onbeminden van Franois Mauriac door het Zuidelijk Toneel. Regie Ivo van Hove. In Stadsschouwburg Eindhoven, 21 maart. Tournee.
For me, for me, formidable - uit de autoradio van een Citron DS klinkt Charles Aznavour. Een echte auto op toneel, het lijkt warempel wel een Van den Ende-musical. Maar dit is de nieuwe productie van het Zuidelijk Toneel: De Onbeminden van Franois Mauriac, in regie van Ivo van Hove.
De auto op toneel heeft eenzelfde effect als de echte koeien in O'Neills boerendrama Het begeren onder de olmen. Van Hove en zijn vormgever Jan Versweyveld toveren wel vaker een dergelijk konijn uit de hoge hoed - de realiteit tegenover het kunstmatige. Maar deze keer is de Citron de enige frivoliteit die Van Hove zich permitteert in deze even strakke en vormvaste regie.
Van Hove heeft Mauriacs Les Mal-Aims herontdekt, een stuk uit 1938 dat in Nederland nog nooit is gespeeld. De Onbeminden (vertaling Eric de Kuyper) is een streng, bijna classisistisch drama over een gezin dat lijdt onder knellende familiebanden. Pater familias is officier De Virelade die zich uit het openbare leven heeft teruggetrokken nadat zijn vrouw hem heeft verlaten. Vanaf dat moment heeft hij van zijn huis een gevangenis gemaakt, en van zijn twee dochters gevangenen. De Virelades verdriet heeft pathetische vormen aangenomen, het heeft bezit genomen van zijn dochters en hun kans op geluk.
De buitenstaander in dit stuk is Alain, de buurjongen die verliefd is op Elisabeth, de oudste dochter. Door zich in de armen van Alain te storten, en ze zou niets liever willen, kan Elisabeth aan het schrikbewind van haar vader ontsnappen. Maar De Virelade zet grof geschut in: hij chanteert, intimideert en manipuleert zijn dochters. Elisabeth betekent alles voor hem, Marianne niets - zij lijkt te veel op haar moeder die hem zo heeft bezeerd.
Ivo van Hove heeft van dit zwaar aangezette gezinsdrama een overrompelende voorstelling gemaakt. De majestueuze ruimte is bekleed met tapijten die vloer en muren bedekken, overal staan donkere antieke meubels. Maison De Virelade is een mausoleum waarin nergens het daglicht doordringt. Wie hier woont, komt er nooit meer uit.
De stilering zet zich door in het acteren. Deze mensen zitten dicht tegen een psychose aan, maar het spel van de acteurs wordt nauwelijks hysterisch. Het is een gelatenheid die op den duur amper te verdragen is. Camilla Siegertsz, drie turven hoog en oeverloos expressief, speelt de jonge Marianne onuitstaanbaar irritant, en dat is de enige manier waarop je deze rol kunt spelen. Ze stelt zich aan, zet een keel op, trekt gekke bekken zoals een meisje doet dat wel fladderen kan maar niet vliegen. Maar als haar zenuwen het begeven, rolt ze zichzelf op in het vloerkleed.
Van Hove toont in De Onbeminden opnieuw een grote passie voor mensen die emotioneel in de kou staan. De Virelade, gespeeld door Hans Croiset, is van dit type mensen het lichtend voorbeeld. Croiset laat in deze rol nieuwe facetten van zijn acteren zien. Met geraffineerde stembuigingen schiet hij van de ene gemoedstoestand in de andere. Alain wordt gespeeld door Rob Das, en hij doet dat voorbeeldig. Hij is net zo geloofwaardig als de blozende student dan als de tragische romanticus die tussen twee vrouwen vermorzeld wordt.
Chris Nietvelt speelt dochter Elisabeth ingetogen, op het lijzige af zelfs, maar het is een bestudeerde ingetogenheid. Ze lijkt alles onder controle te hebben, maar is een vulkaan die op uitbarsten staat. Als geen ander kan Nietvelt zo'n vrouw spelen, ze bouwt haar rol weergaloos op. En keer mag ze uitbarsten, in een hartverscheurende aanval, waarin ze met haar stem, mimiek en lichaam ongelofelijke dingen doet.
De Onbeminden is een aaneenschaling van theatraal verbluffende scnes. Een paar kinderstoeltjes herinneren aan de mooie jeugd, maar nu praten ze langs en door elkaar heen, ieder is zelfzuchtig op zoek naar eigen geluk. Als de fiere ridder Alain met zijn Citron Elisabeth komt schaken, is dat de juiste actie op het juiste moment. Chris Nietvelt, bijna door haar knien zakkend van onvervuld verlangen, drukt zich wellustig tegen de auto aan, niet tegen de jongen, dat durft ze niet. Prachtig zijn ook de ontploffingen van Siegertsz die een paar keer als een rotje over het toneel knalt.
Je kunt na afloop bedroefd zijn over zoveel gevoelsarmoede en geknakte levens, en tegelijk opgetogen over deze indrukwekkende voorstelling. 'Hoe verlossen anderen zich van hun last? De mijne zit op mijn schouders vast, onwrikbaar', zegt Elisabeth aan het eind. Er is niets veranderd, ze zullen altijd onbemind blijven.
For me, for me, formidable.
Hein Janssen

Foto
	De Onbeminden van het Zuidelijk Toneel. FOTO DEEN VAN MEER

