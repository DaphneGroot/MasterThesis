	Martijn Beekman wint Zilveren Camera 1996
	Van onze verslaggever
Edie Peters

AMSTERDAM
De Zilveren Camera, de prijs voor de beste nieuwsfoto van vorig jaar, is gewonnen door Martijn Beekman met een serie van zes foto's over de laatste avond van Robin Linschoten als staatssecretaris van Sociale Zaken. Petterik Wiggers is verkozen tot Fotojournalist van het Jaar 1996. De 26-jarige Martijn van de Griendt krijgt de Utrecht-prijs voor veelbelovend jong talent.
Opmerkelijk is dat de jury van de Zilveren Camera heeft gekozen voor een fotoserie waarvan er slechts twee eerder zijn gepubliceerd, in Vrij Nederland. Een van de sterkste series van Van de Griendt, over de Hema in Utrecht, is nooit eerder gepubliceerd.
Volgens de jury is er 'zonder enig voorbehoud en met groot enthousiasme' gekozen voor Beekmans serie van 'een zestal heldere, goedgekozen en indringende foto's' omdat ze het politieke drama goed weergeven. 'De serie kent geen zwak moment, alle hoofdrolspelers zijn aanwezig, de spanning van het moment is voelbaar. Parlementaire fotografie van het hoogste niveau, zowel verhalend als visueel.'
Beekman (27) werkt als freelancer voor de Volkskrant, Primeur en andere bladen. Hij staat bekend als een aimabele, degelijke nieuwsfotograaf.
Veel ingewijden hadden een andere foto als grote kanshebber getipt, een foto van Albert Vermeulen, die als een van de eersten fotografeerde bij de Dakota die in de Waddenzee was neergestort. Zijn overzichtsfoto, met als dramatisch detail de uit het water stekende hand van een slachtoffer, stond in de Volkskrant en vele andere kranten op de voorpagina. De jury heeft deze foto echter niet bij de inzendingen aangetroffen.
Vermeulen 'baalt als een stekker'. Hij zegt dat hij de foto heeft ingestuurd, maar vermoedt dat die door onwetendheid van zijn kant op de verkeerde plek terecht is gekomen. 'Ik heb er een nacht niet van geslapen', aldus Vermeulen.
Petterik Wiggers (34) werkt regelmatig voor Trouw, Het Parool en Onze Wereld. Hij ondervond bij de jurering uiteindelijk concurrentie van Geert van Kesteren (Het Parool en de Volkskrant) en Peter Blok (magazine-reportages).
De jury koos Wiggers als Fotojournalist van het Jaar omdat hij zijn eigen onderwerpen zoekt en eigenzinnig met zijn onderwerpen omgaat. Hij maakt vrijwel alleen onderwerpen die hem zelf interesseren. Ontwikkelingssamenwerking en asielzoekersproblemen zijn de belangrijkste thema's, en hij fotografeert ze in Afrika en in Nederland. Vorig jaar maakte hij ook een aantal foto's van binnenlandse nieuwsonderwerpen en van muzikanten. Zijn werk werd daardoor breed genoeg om hem de prijs toe te kennen.
De winnaar van de Utrecht-prijs is een vertegenwoordiger van een vrij nieuwe stroming in de fotografie: weinig aandacht voor vorm, scherpte en kleurkwaliteit, meer op zoek naar 'gewone mensen'. Van de Griendt publiceert in Nieuwe Revu en Viva.
In de juryrapporten wordt geklaagd over het gebrek aan 'kwaliteit in de breedte' van de inzendingen: 'degelijk maar ook weinig verrassend of gedurfd'. Terwijl er toch voldoende nieuwsonderwerpen waren, zoals de ongelukken met de Hercules en de Dakota, de affaire-Dutroux in België en de grote sportevenementen in Atlanta en Engeland.

Foto
	De Ethiopiër Mohammed Tahir herenigd met zijn gezin. FOTO PETTERIK WIGGERS Staatssecretaris Linschoten vlak voor zijn aftreden. FOTO MARTIJN BEEKMAN Het Hema-restaurant in Utrecht. FOTO MARTIJN VAN DER GRIENDT

