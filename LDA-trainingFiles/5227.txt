	Vlak voor oogstfase klagen veldrijders over pijntjes
	Van onze verslaggever
Marcel van Lieshout

SINT-MICHIELSGESTEL
Tot grote opluchting van de Belgen staan de veldrijders Adri van der Poel en Richard Groenendaal komend weekeinde in het Gelderse Zeddam aan de start en heeft ook België een nationaal kampioenschap cyclocross. Ergens in België gaat aanstaand weekeinde een Belgische veldrijder juichend over de finish.
Vierde werd Mario Declercq gisteren in de Superprestige-rit in Sint-Michielsgestel, op een ruime minuut achter winnaar Van der Poel. Met die klassering mocht Declercq zich de beste Belg noemen. De plaatsen vijf (Arne Daelmans), zes (Sven Nijs) en zeven (Peter Willemsens) waren ook voor de zuiderburen.
In het grote wielerland België worden de beoefenaren en liefhebbers van de sport zo langzamerhand kots- en kotsmisselijk van de suprematie die de Nederlanders Van der Poel en Groenendaal dit seizoen aan de dag leggen. Belgische journalisten worden er zelfs wanhopig onder. De haast folkloristische roep van wielerbondbestuurders om iets te veranderen aan het veldrijden - om de sport spannender te maken - wordt in menige Belgische krant op campagne-achtige wijze gesteund.
Dit seizoen is het het Nederlandse UCI-commissielid Gerrie van Gerwen die niet moe wordt te roepen dat het veldrijden een bredere top moet krijgen. Hij pleit voor een korter seizoen waardoor wellicht meer sterke wegrenners geïnteresseerd raken in het ploeteren door de weilanden, bossen en zandvlaktes.
Natuurlijk! Een korter seizoen! In de Belgische pers in Van Gerwen een veelgeciteerd persoon. Eindelijk gloort er hoop voor de Belgen. Maar gisteren in Sint-Michielsgestel was alle optimisme verdwenen na de constatering dat de derde Nederlandse topper in het veldrijden, Wim de Vos, nu ook al in grote vorm dreigt te geraken.
De uitslag van de zevende van de negen Superprestige-veldritten: 1. Adri van der Poel, 2. Richard Groenendaal, 3. Wim de Vos.
In de wedstrijden waar het er werkelijk toe doet, de cycli om de Superprestige en om de Wereldbeker, wint dit seizoen óf Van der Poel óf Groenendaal. Tenzij ze door ernstige pech worden getroffen. De 'concurrentie' wacht op vreselijke blessures en veerde afgelopen week hoopvol op toen Adri van der Poel naar het ziekenhuis moest.
De 37-jarige onverwoestbare, zondag vóór aanvang: 'Ik ben een bietsje geblesseerd.' Als gevolg van een valpartij zat er te veel bloed onder een linkerteennagel, een mini-operatie bleek noodzakelijk. 'Nou, veel sterkte dan vanmiddag', zei de speaker vol compassie. Tien minuten later, bij de eerste doorkomst, lag Van der Poel op kop en weer vijftig minuten later, bij de finish, lag de Kapellenaar dat nog steeds.
Heel even had het er gisteren de schijn van dat de ploeggenoten Van der Poel en Groenendaal (de Gestelnaar reed voor eigen publiek) enige tegenstand zouden krijgen van de Italianen Bramati en Pontoni. Maar in de derde ronde op het snelle, weinig geaccidenteerde parkoers gingen beiden onderuit. Voor Bramati, zijn voorband was er af, was de wedstrijd meteen voorbij.
Vanaf die derde ronde nestelden Van der Poel en Groenendaal zich op kop, op respectabele afstand gevolgd door de slecht gestarte, verrassend sterke De Vos. Aan die slagorde veranderde de hele wedstrijd niets. Op de lastiger stukken van het parkoers zette de technisch vaardige Groenendaal zich op kop, op de meer vlakke gedeeltes dieselde Van der Poel aan de leiding. Een stuurfoutje van Groenendaal bij het ingaan van de laatste ronde bracht de beslissing.
Groenendaal kon er niet mee zitten dat hij als één na beroemdste inwoner van Sint-Michielsgestel (oud-minister Braks gaat hem vooraf) voor eigen publiek als tweede eindigde. 'Nee, aan elkaar cadeautjes geven doen we niet. Het is geen Kerstmis meer.'
Al ruim vóór Kerstmis besloten de ploeggenoten wie dit seizoen welke prijs krijgt. Van der Poel heeft zijn zinnen gezet op de Superprestige, Groenendaal gaat de reeks Wereldbekerwedstrijden winnend afsluiten. Over de prijsverdeling in de eendaagswedstrijden laten Groenendaal en Van der Poel zich niet uit.
Over het NK van komend weekeinde zegt de in de kampioenstrui getooide Groenendaal: 'We zien wel. Wie de beste is wint. In de koers praten wij nooit met elkaar.'
Over het WK van begin februari in München zegt de in de kampioenstrui getooide Van der Poel: 'We zien wel. Wie de beste is wint. In de koers praten wij nooit met elkaar.'
Behalve hun drang om te winnen en hun capaciteiten om die drang ook beloond te zien is er nog iets wat de twee Rabo-renners verbindt: nu het seizoen in de oogstfase is aanbeland klagen ze over pijntjes. Van der Poel kijkt met bezorgde blik naar die ene linkerteen. Groenendaal heeft last van zijn keel en van zijn rug.
Groenendaal: 'Ik zoek deze week de warmte op. Ik ga naar Spanje. Ik moet even wat herstellen.' Van der Poel: 'Ik zoek ook de warmte op. Bij mij thuis is het warm. Er komt nu even een periode van minder wedstrijden aan en dan kun je goed aan je conditie werken.'

Foto
	Adri van der Poel op weg naar de overwinning in Sint-Michielsgestel. FOTO JOEP LENNARTS

