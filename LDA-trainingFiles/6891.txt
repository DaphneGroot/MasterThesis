Pennsylvania.
Pennsylvania (Nederlands verouderd: "Pennsylvanië") is een der staten van de Verenigde Staten. De standaardafkorting voor "The Keystone State", zoals de bijnaam luidt, is "PA". De hoofdstad is Harrisburg, de grootste stad is Philadelphia. Pennsylvania is een van de vier staten die zich een gemenebest noemen, wat juridisch hetzelfde is als een staat.
Geschiedenis.
De eerste Europeanen die zich in het gebied vestigden, waren Nederlanders en Zweden die hier samen met het latere New Jersey in 1638 de kolonie Nieuw-Zweden oprichtten. In 1655 veroverden de Nederlanders het gebied ten oosten van de Delaware dat later de staat New Jersey werd. Op 4 maart 1681 schonk de Britse koning Karel II het gebied van de voormalige Zweedse kolonie ten westen van de Delaware aan William Penn, die er een kolonie voor quakers stichtte. De naam van de staat betekent "land van de wouden van Penn" ("silva" is Latijn voor "woud"). De quakers sloten verdragen met de oorspronkelijke bevolking, de Indianen. In 1685 werd er de slavernij afgeschaft. Later werd Pennsylvania een toevluchtsoord voor gevluchte slaven uit het Zuiden.
Pennsylvania was oorspronkelijk groter: begin 18e eeuw splitste het huidige Delaware zich af. Pennsylvania hoorde bij de dertien koloniën die samen de Engelse overheersing bestreden (zie: Amerikaanse Revolutie). Op 12 december 1787, vijf dagen na Delaware, werd Pennsylvania formeel, als tweede, een staat van de Verenigde Staten. Als grens tussen beide staten was er de Twelve-Mile Circle.
Tijdens de Amerikaanse Burgeroorlog koos Pennsylvania de kant van de Unie. De Slag bij Gettysburg in Pennsylvania was een beslissend moment in dat conflict.
Geografie.
De staat Pennsylvania beslaat 119.283 km², waarvan 116.074 km² land. De staat ligt in de "Eastern"-tijdzone.
Pennsylvania grenst in het noorden aan de staat New York en aan het Eriemeer aan de overkant waarvan Canada ligt. In het westen grenst het aan de staat Ohio. In het zuidwesten grenst het aan West Virginia, in het zuiden aan Maryland en in het zuidoosten aan Delaware en New Jersey.
Het midden van Pennsylvania wordt gedomineerd door de Appalachen; het westen en oosten zijn vlakker. Het hoogste punt van Pennsylvania is de top van Mount Davis (979 m).
De belangrijkste rivieren zijn de Delaware, die de gehele oostgrens definieert, de Ohio, de Susquehanna, de Allegheny en de Monongahela.
Demografie en economie.
In 2005 telde Pennsylvania 12.281.054 inwoners (106 per km²). Het bruto product van de staat bedroeg in 2005 430 miljard dollar.
De belangrijkste steden zijn Philadelphia, Pittsburgh, Scranton en Allentown. De hoofdstad is Harrisburg, die tussen Philadelphia en Pittsburgh in ligt.
Pennsylvania is ook bekend vanwege de amish die er leven.
De bijnaam van Pennsylvania is 'Keystone state'. Een "keystone" (Nederlands: sluitsteen) is een steen die gebruikt wordt als bovenste steen in een boog boven een deur of een raam. Van de 13 oorspronkelijke kolonies lagen er zes ten noorden van Pennsylvania en zes ten zuiden ervan; Pennsylvania hield de kolonies als een 'keystone' bij elkaar.
Bestuurlijke indeling.
Pennsylvania is onderverdeeld in 67 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. In 2014 werd Tom Wolf van de Democratische Partij verkozen tot gouverneur van de staat Pennsylvania. Bij de verkiezingen versloeg hij de zittende Republikeinse gouverneur Tom Corbett. Wolf werd op 20 januari 2015 geïnaugureerd als gouverneur van Pennsylvania.
De wetgevende macht bestaat uit het Huis van Afgevaardigden van Pennsylvania ("Pennsylvania House of Representatives") met 203 leden en de Senaat van Pennsylvania ("Pennsylvania State Senate") met 50 leden.
