	Commissie-Kossmann vindt RIOD geen beschimmeld en vergeten instituut; 'Alles heeft met de Tweede Wereldoorlog van doen'
	Van onze verslaggever
Toine Heijmans

GRONINGEN
Toen Lou de Jong zijn pen had neergelegd, bleef het Rijksinstituut voor Oorlogsdocumentatie ontredderd achter. De Jong w s het RIOD, en met zijn missie, het schrijven van de bezettingsgeschiedenis, scheen de taak van het instituut volbracht.
Negen jaar dobberde het RIOD in de luwte van de wetenschap, deels terend op prestige van weleer. Tot minister Ritzen van Onderwijs er genoeg van had en een commissie de toekomst van het instituut liet onderzoeken. Voorzitter werd prof. E.H. Kossmann (75), historicus in ruste. 'We hebben geprobeerd een weg te vinden om de successen van het RIOD voort te zetten', zegt hij. 'Daarbij zijn we van het positieve uitgegaan. Van een crisis bij het instituut willen we niet spreken.'
- Uw rapport liegt er anders niet om. Archieven verkeren in 'bedenkelijk matige staat', een groot deel ervan is nog nooit ingezien. Het onderzoek ontbeert een duidelijke koers. Er is nauwelijks sprake van automatisering.
Kossmann: 'Zeker, de toestand van de archieven is vrij alarmerend. Er is gebrek aan personeel. Maar je moet bedenken: het is nog maar kort geleden dat Lou de Jong zijn werk afsloot. Het instituut heeft altijd volledig in dienst gestaan van De Jong, dan heb je een overgangsperiode nodig. Daarin verkeert het RIOD nu. Een oplossing voor de problemen is gemakkelijk te vinden, als er meer geld wordt uitgetrokken. Wij denken aan een half miljoen per jaar. Dat m¢et de minister beschikbaar stellen, anders weet hij niet wat hij achterlaat. En wat is nu een half miljoen op zo'n gigantische onderwijsbegroting?'
- Maar het is altijd de bedoeling geweest het RIOD op te heffen, zodra de geschiedenis van de oorlog geschreven was.
'Dan hadden we twintig jaar geleden twee dingen moeten afschaffen: het RIOD en de viering van Bevrijdingsdag. Toen kon het, nu is het te laat. Nu worden het RIOD en de vijfde mei gedragen door een traditie van een halve eeuw. Dat maakt opheffen maatschappelijk gezien onmogelijk. Nog steeds is er aandacht voor de oorlog. Men houdt maar niet op met herdenken. Zodra het in Nederland over racisme gaat, wordt teruggegrepen op de bezettingsjaren.
'Het RIOD is echt geen beschimmeld en vergeten instituut. Er zoeken mensen naar hun verleden, de leeszaal is altijd vol. Het speelt een belangrijke rol bij de uitkering van oorlogspensioenen. Wat dat betreft heeft het instituut een belangrijke maatschappelijke functie. Dat stopt een keer, maar wanneer kan niemand zeggen.'
- Dus is het beter het RIOD op oude voet verder te laten gaan, tot het overbodig is geworden.
'Schoenmaker blijf bij je leest, ja, daar hebben we naar gekeken. Maar dat heeft geen zin. We hebben ook bekeken of het instituut niet een centrum voor oorlog en vrede in het algemeen kan worden. Maar dan moet je het ombouwen, en dat leek ons geforceerd. Een historisch instituut, vinden wij, moet je zijn historische kern niet ontnemen.
'Daarom dachten we: het RIOD moet de oorlog als basis nemen en alles bestuderen wat ervoor en erna gebeurde. Beginnen bij 1914 en eindigen met de Koude Oorlog. Maar de oorlog moet het referentiepunt blijven. Dat is niet moeilijk, de bezettingstijd is een zwaartepunt in onze geschiedenis van de twintigste eeuw. Alles heeft met de oorlog van doen.'
- Dus een RIOD-medewerker kan, om maar wat te noemen, de beurskrach van 1929 gaan onderzoeken?
'Jazeker. Die gebeurtenis was een voedingsbodem voor autoritaire staatsstelsels. Men zocht de oplossing voor de economische problemen in een andere politieke situatie. In Nederland schreven de politieke partijen hun programma's destijds ook naar autoritaire staatsvormen toe. In die sfeer is de bezetting begonnen, dus dat leent zich voor onderzoek.'
'De oorlog heeft een ontzettend grote betekenis gekregen in de emotionele, culturele en sociale werkelijkheid van Nederland. En dat blijft zo tot er een nieuwe oorlog komt. Daarom verdient het RIOD een plaats in de maatschappij.'
- Het RIOD onderzoekt nu de val van Srebrenica. Wat heeft dat nog met de Tweede Wereldoorlog van doen?
'Niets. Het is een incidentele opdracht. Het is te hopen dat het RIOD niet nog eens gevraagd wordt voor een dergelijke opdracht. Zoiets mag het eigenlijke, dagelijkse werk van het instituut niet verstoren. In het bestuderen van incidenten vind je geen bestaansgrond.'

- Toch past het in een traditie. De affaire-Menten, het onderzoek naar Aantjes en nu Srebrenica. Het RIOD heeft een reputatie hoog te houden als nationale biechtstoel.
'Die traditie is niet meer. Het geestelijk klimaat is daarvoor te sterk veranderd. Er is minder behoefte aan iemand die ons vertelt hoe we over de oorlog of andere zaken moeten denken. Dat was wel het geval in de tijd van Lou de Jong. Maar de mensen die nu bij het RIOD werken, hebben onvoldoende gezag om grote uitspraken met een morele lading te doen, zoals De Jong dat wel deed. Dat willen ze ook niet.'
- Desondanks liggen de onderwerpen die het RIOD onderzoekt nog steeds gevoelig. Kijk naar de commotie over het NSDAP-lidmaatschap van prins Bernhard. Moet het instituut om die reden onafhankelijk worden van het ministerie?
'Het zal meer vrijheid geven, ja. Wat niet wegneemt dat over delicate kwesties afspraken met de minister gemaakt moeten worden. Maar het belangrijkste is dat het RIOD meer ruimte krijgt om een eigen budget te vergaren, eigen baas te zijn. Nu is het gesoleerd. Straks zal het de concurrentie met andere instituten moeten aangaan. En kan het zich mengen in het gewoel van de historici in Nederland.'

Foto
	E.H. Kossmann FOTO BERT VERHOEFF

