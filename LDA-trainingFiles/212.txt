	Hoofdredacteur na twaalf jaar weg bij De Groene
	Van onze verslaggever
AMSTERDAM
Martin van Amerongen (54) vertrekt in de loop van dit jaar als hoofdredacteur van het opinieweekblad De Groene Amsterdammer. Hij wil zich toeleggen op het schrijven 'zonder zorgen en verantwoordelijkheden', staat in een brief aan de redactie.
Van Amerongen meldt dat hij rustig wil schrijven: 'Ik wil de komende tien jaar met de tekstverwerker getrouwd zijn en geen declaraties tekenen of mij zorgen maken of de krant wel aan de vereiste kwaliteit voldoet.' Verder schrijft Van Amerongen dat hij een aantal persoonlijke kwesties op een rij wil zetten: 'Ik heb een beetje spinrag in het hoofd.' Hij trad begin 1985 aan als hoofdredacteur en werkte daarvoor bij Vrij Nederland.

