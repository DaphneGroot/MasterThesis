	Europese gedachte stuit op scepsis
	ZEVEN JAAR GELEDEN bedachten de hoofdredacteuren van de Franse dagbladen dat het Verdrag van Maastricht zo belangrijk was voor de toekomst van hun lezers en die van de Franse staat in het bijzonder, dat iedereen ervan kennis zou moeten nemen, voordat hij of zij per referendum een 'non' dan wel een 'oui' zou uitspreken. Daarom lag in het voorjaar van 1992 het Verdrag van Maastricht in de kiosken van Parijs, maar ook op de zinc van de bar-tabac in het Pyreneen-dorpje Ceret, waar ik met vakantie was.
Gelijk hadden ze, die hoofdredacteuren, en straks zullen ze ook het Verdrag van Amsterdam willen afdrukken, omdat het belang daarvan vergelijkbaar is met bijvoorbeeld de grondwetsherziening van Thorbecke van 1848. Dat menen althans Menno Wolters en Rogier Kuin (Europese bestuurskunde Twente) in een bundel opstellen over de achtergrond en de betekenis van de Intergouvernementele Conferentie, die over anderhalve week moet uitmonden in een Verdrag van Amsterdam.
Van belang is het komende verdrag zeker, omdat het de bestuurlijke blauwdruk zal bevatten van een Europa dat zich uitstrekt van de Noordkaap tot Syracuse en van de Atlantische Oceaan tot aan de Russische grens. In de bundel zijn opgenomen de standpunten van de politieke partijen, verwoord door leden van de Tweede Kamer. De enige bijdrage uit het Europees Parlement is van de hand van Hanja Maij-Weggen. Het inleidende deel bevat bijdragen over de aanloop naar het Verdrag van Amsterdam. In het wetenschappelijke deel van de bundel is de rode draad de inspraak van de burgers bij het integratieproces en het belang dat zij uiteindelijk hebben bij de Europese eenwording.
Tijdens de Europese top van Korfoe, in juni 1994, (ieder half jaar is er een topontmoeting) stelden de regeringsleiders een reflectiegroep in ter voorbereiding van de top van Amsterdam. Voorzitter van deze denktank was de Spanjaard Carlos Westendorp, een oude politieke rot in het integratieproces, dezelfde die nu het werk van de Zweed Carl Bildt gaat overnemen als Hoge Vertegenwoordiger van de internationale gemeenschap in Bosni.
Deze groep leverde een interessant rapport af, dat werd overgenomen door de staats- en regeringsleiders tijdens de top van Madrid in december 1995. Westendorp deed hierin suggesties voor een efficinter bestuur van de Europese Unie. Inhoudelijk lagen voorstellen op tafel om een werkelijk sociaal beleid te voeren, inclusief het oplossen van de werkloosheid. Maar vooral bepleitten Westendorp en de zijnen een Europa waarin de burger centraal staat.
De weg naar Brussel is geplaveid met goede voornemens. Twee jaar geleden nog verklaarden de regeringsleiders van de vijftien landen die samen de Europese Unie vormen, dat het doel van die top van Amsterdam is de democratie in Europa te versterken en de handel en wandel van de EU doorzichtiger te maken.
Vanaf het begin van de Europese Economische Gemeenschap, opgericht in 1957, was Nederland een warm pleitbezorger van een supranationale staatsvorm voor West-Europa. Jarenlang bleek bij ondervraging 90 procent van de bevolking voorstander van verdergaande integratie. Kritiek werd slechts gehoord op de trage vooruitgang van de samenwerking en van de democratische vormgeving ervan.
Waarom Nederland deze voortrekkersrol vervulde, is nooit afdoende verklaard. Alles wat een einde maakte aan de oorlogen op het vasteland was welkom. Andere volkeren hadden echter vaker en meer onder die oorlogen geleden. Frankrijk en Duitsland bijvoorbeeld hadden elkaar bitter bestreden in 1870 en vooral in de oorlog van 1914-1918. Letterlijk ieder Frans dorp getuigt daar nog altijd van. Nederland was toen neutraal.
De Nederlandse bevolking profiteerde van de economische samenwerking na de oorlog. De winst van de integratie was ook zichtbaar in de schatkist. Tot 1992 verdiende Nederland per saldo meer aan Europa dan het aan contributie betaalden. Maar sinds Den Haag meer geld aan Brussel moet afdragen dan het ontvangt, toont de regering zich koopman. Met een zeker cynisme is het terugdringen van de contributie aan Brussel verheven tot belangrijke doelstelling, ook al is duidelijk dat de toetreding van Midden-Europese staten een offer zal vragen.
Het Europese landbouwbeleid was tot voor kort voor de boeren een schier onuitputtelijke bron van subsidie-inkomsten. De electoraal invloedrijke landbouwbevolking hield deze geldstromen in stand. Dat gebeurde overal in Europa, maar vooral ook in Nederland, waarbij de Nederlandse boeren krachtig werden gesteund door het immer regerende CDA, dat vrijwel altijd ook de landbouwminister leverde.
Toen het bedrijfsleven internationaler werd en de handels- en transportsectoren floreerden, ontstond er een tweede krachtige Europa-lobby. Aan de wieg van de open Europese binnengrenzen stond Philips als krachtige voorvechter.
Maar de vanzelfsprekende pro-Europese houding van de Nederlandse elite is sleets aan het worden. Dat heeft ongetwijfeld te maken met de hogere scholingsgraad en de voortschrijdende emancipatie van de bevolking. Er worden meer vragen gesteld, men slikt het integratieverhaal niet meer kritiekloos. Naarmate het falen van de Europese leiders pijnlijker wordt, slagen nationale en Europese politici er steeds minder in hun kiezers te overtuigen van de Europese gedachte
Hogere welvaart kan niet meer verdoezelen dat grote groepen van de bevolking buiten spel staan. In het buitenlandse veiligheidsbeleid is Europa machteloos, samenwerking tussen politiekorpsen komt niet van de grond, kapitaal en goederen hebben internationaal een grotere bewegingsvrijheid dan de burgers van Europa.
Leo Weerdenburg, oud-hooglaar sociologie in Twente, zegt in zijn bijdrage dat nog altijd een groot deel van de inspanningen van de politieke elites is gericht op het behoud van zoveel mogelijk nationale onafhankelijkheid. Voor een deel vloeit dit wellicht voort uit een soort nationaal egosme. Waar de noodzaak van verdere integratie onvoldoende zichtbaar wordt gemaakt en niet overtuigend kan worden aangetoond dat de belangen van de burgers hiermee zijn gediend, ligt een opleving van rechts-extremisme in het verschiet, denkt Weerdenburg.
Harry van Seumeren
Menno Wolters & Rogier Kuin (redactie): Het Verdrag van Maastricht op de schop - De Intergouvernementele Conferentie in vogelvlucht.
Walburg Pers; 158 pagina's;  34,50.
ISBN 90 6011 979 7.

Foto
	Europese staats- en regeringsleiders bijeen in Brussel, 29 oktober 1993. FOTO JOEP LENNARTS

