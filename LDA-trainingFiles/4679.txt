	Pieter Storms prijst zichzelf in jubileumshow
	Breekijzer (SBS6).
Voor n keer had Pieter Storms (beroep: bluffer) zijn rijdende kantoor in de garage gelaten. In plaats daarvan scheurde hij nu met een touringcar door het land. Breekijzer, het programma waarin de oud-journalist opkomt voor pechvogels en minder bedeelden, beleefde dit weekeinde de honderdste uitzending en dat was voor de presentator aanleiding om plekken te bezoeken waar hij eerder successen boekte.
In de rol van amicale reisleider vertelde Pieter Storms een groep dagjesmensen, die voornamelijk bestond uit voormalige 'klanten', over de heldendaden van Pieter Storms. Ter meerdere glorie van Pieter Storms draaide Pieter Storms oude filmpjes en besprong hij met zijn cameraploeg enkele pr-functionarissen.
'287 Zaken heb ik behandeld', meldde de onrechtbestrijder quasi-terloops, 'en 211 gevallen heb ik kunnen oplossen.'
Storms' bustocht langs gedateerde succesnummers toonde het weer eens aan: wie brutaal is n over een camera beschikt, heeft aan een armzalig idee genoeg om programmamaker te kunnen worden. Storms, in wiens mond woorden in een paradepas van kreten veranderen, bedacht drie jaar geleden Breekijzer. Een ieder die zich misdeeld voelt door een grote instantie, kan met zijn klacht bij hem terecht. Als de zaak enige potentie heeft, gaat Storms er met een cameraploeg op af. Verongelijkt en hoogzwanger van populisme, jaagt hij pr-functionarissen de stuipen op het lijf. Om vervolgens, als de camera is uitgezet, tot een schikking te komen.
Pieter Storms is de losse flodder van de televisie. Hij raast, verheft zijn stem en maakt vele weidse gebaren, maar meer dan een suggestie van enige actie kan hij niet wekken.
Telkens weer is er de onaangekondigde overval met de camera, en de reactie van de dienstdoende bewaker.
Telkens weer volgt dan het tweegesprek tussen de hork (Storms) en het sprekende pak (gastrol). Totdat de dialoog wegebt, en Storms met de beelden huiswaarts keert.
In de jubileumuitzending, die negentig voorbij kruipende minuten duurde, passeerde ook tal van bloopers de revue. Die bloopers zeiden veel over de presentator. Vaak, heel vaak wist Storms niet meer voor wie hij het moest gaan opnemen. Enkele malen had hij zelfs geen idee in welke plaats hij stond te filmen.
Een beetje handelaar in wind en klatergoud zou zo'n slordig in elkaar gedraaide losse flodder niet willen verkopen.
Zelfs niet rond Oudjaar.
Ronald Ockhuysen

Foto
	Pieter Storms. FOTO KIPPA

