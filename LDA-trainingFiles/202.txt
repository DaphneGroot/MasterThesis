	Rechtbank spreekt chirurg vrij van moord op zijn vrouw
	Van onze verslaggever
AMSTERDAM
De Rotterdamse rechtbank heeft dinsdag de chirurg H. B. uit Vlaardingen vrijgesproken van de moord op zijn vrouw in 1988. Er is volgens de rechtbank geen bewijs dat de vijftigjarige man zijn neef indertijd opdracht heeft gegeven zijn echtgenote te vermoorden.
De vrouw, de kinderarts E. A., overleed nadat zij op weg naar haar huis in Vlaardingen was beschoten. De neef van B. bekende zijn tante te hebben gedood. Hij werd veroordeeld tot acht jaar gevangenisstraf.
Na zijn vervroegde vrijlating legde de neef bij de politie echter een verklaring af waarin hij aangaf dat zijn oom opdracht tot de moord had gegeven. Het echtpaar zou op het punt hebben gestaan te scheiden. In de hindoestaanse familie zou dit als een schande zijn ervaren. De chirurg werd begin dit jaar in zijn nieuwe woonplaats in Engeland gearresteerd.
De advocaat van B., mr M. Moszkowicz, noemde het verhaal van de neef ongeloofwaardig. De man zou verward zijn. Ook zou hij de chirurg, die tien maanden in de gevangenis heeft gezeten, met de dood hebben bedreigd. De familie vindt dat justitie de zaak onnodig heeft laten voortslepen door zoveel geloof te hechten aan de beweringen van de neef. Volgens justitie is uit telefoongesprekken en betalingen van B. aan zijn neef gebleken dat de chirurg achter de 'brute moord' zat.

