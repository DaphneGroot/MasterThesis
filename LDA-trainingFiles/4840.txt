	Het dumpen van een lijk HUMOR IN DE BOEKEN VAN PAUL SAYER EN ALAN BENNETT
	D E VIJFDE ROMAN van Paul Sayer, The God Child, begint als een ouderwetse, niet geheel van clichs gespeende thriller. Een moeder en haar 39-jarige zoon zitten in de verder lege bar van hun kleine familiehotel, dat gebouwd is op een rotspunt aan de kust van Yorkshire, in het plaatsje Oughton. Het is maart en slecht weer. 'Ik haat die wind', huivert de moeder. 'Zoals hij de zee opjaagt. Je zou denken dat er iets vreselijks gaat gebeuren.'
De alinea's die volgen, sluiten mooi aan bij de sfeer van dreiging, somberheid en teloorgang die badplaatsen buiten het zomerseizoen al snel aankleeft, zeker in Engeland. De zoon, Harold Broome, blijkt na een mislukt huwelijk en een al even mislukte loopbaan in het zakenleven, bankroet en gedesillusioneerd bij zijn moeder te zijn ingetrokken. Gelaten en afwezig schudt hij ja en nee tegen de almaar doorpratende vrouw en denkt ondertussen aan de even hatelijke als vernederende brief die hij van de nieuwe minnaar van zijn ex-vrouw heeft gekregen. Op de achtergrond klinkt 'The Theme from Van Der Valk' uit de Mighty Wurlitzer.
Op zoek naar afleiding wandelt Broome vervolgens door het beestenweer naar de kroeg waar hij elke vrijdagavond een paar pints drinkt. Tot zijn verbazing komt hij daar zijn nichtje Masie tegen. Masie studeert in Newcastle en is in het gezelschap van Guy, een agressief ogende jongeman. De twee krijgen ruzie, Broome wil ingrijpen, maar Masie houdt hem tegen. Het stel verlaat de pub. Broome een uur later ook. Wanneer hij terug is in het hotel, gaat de telefoon. Het is Masie, totaal overstuur. 'Ik heb hem vermoord. Hij is dood, hij is dood, hij is dood. Jezus, help me. . .'
Na deze melodramatische opening lijkt de toon gezet voor een zinderend spektakel van bijna 'gotische' proporties, maar zo ver laat Sayer het niet komen. Dat komt vooral door de ingehouden, afstandelijke verteltoon die ik-figuur Broome erop nahoudt, want de beschreven gebeurtenissen zijn op zichzelf dramatisch genoeg.
Broome weet Masie, die zich wil aangeven, ervan te weerhouden de politie te bellen. Hij beseft nauwelijks waarom hij dat doet, maar het heeft ermee te maken dat Masie een bijzondere plaats in zijn leven inneemt. Ze werd twee maanden te vroeg geboren nadat haar moeder bij een auto-ongeluk was omgekomen. Binnen de familie Broome heeft dat altijd als een godswonder gegolden. Maisie is dan ook de God child uit de titel. Ze moet gespaard blijven.
Broome besluit het lijk van de jongeman ergens te dumpen. Dat blijkt moeilijker dan aanvankelijk gedacht. Als hij de volgende dag in een doe-het-zelf-zaak ongebluste kalk wil kopen, ziet hij overal achterdochtige blikken, en op de parkeerplaats zeurt een meisje tegen haar vader over de stank die rondom zijn auto hangt (jawel, het lijkt ligt in de achterbak). Hij krijgt bloedvlekken op zijn kleding, en wanneer hij het lijk in de North York Moors heeft begraven, wordt hij gesignaleerd door een boer. Er gaat, kortom, van alles fout, en feitelijk is het een mirakel dat hij al niet meteen dezelfde dag nog in de kraag wordt gevat.
Vanzelfsprekend komt dat moment toch, maar het levert niet het drama op dat je, na het heftige begin, zou verwachten. Sayer gebruikt zijn aan de thriller ontleende elementen vooral om inzicht te geven in de belevingswereld van een figuur die in alle opzichten gedoemd is een mislukkeling te zijn en te blijven.
Dit treedt des te schrijnender aan het licht als blijkt dat het aan Broome's moeder te danken is dat zijn quasi-herosche actie met het lijk van Guy niet meteen al door iedereen is opgemerkt. De sukkel die na een dubbele mislukking weer bij zijn moeder is gaan wonen, wordt zo opnieuw geconfronteerd met zijn beperkingen, zijn status van moederskindje.
The God Child vertelt het verhaal van een man die er niet in slaagt op eigen benen te staan en de dagelijkse sores het hoofd te bieden. De machteloze gelatenheid die daarvan het gevolg is, wordt door Sayer gevoelvol benadrukt met een gedistantieerde, goeddeels van emoties gespeende verteltrant.
Deze beheerste, ingehouden toonzetting was voor verschillende Britse critici aanleiding The God Child met het werk van de toneelschrijver en humorist Alan Bennett te vergelijken. En recensent noemde het boek zelfs 'Misdaad en straf, zoals geschreven door Alan Bennett'.
Dat deze vergelijking inderdaad wel enigszins hout snijdt, valt op te maken uit Thuis schrijven (Writing Home), het boek waarin Bennet zo'n vijfentwintig jaar herinneringen en dagboekfragmenten bijeenbrengt. De overeenkomst tussen Bennett en Broome zit vooral in hun talent (of oog) voor onhandigheid.
Als Bennett aanzit aan een diner op Magdalen College, Oxford, raken de lange mouwen van zijn toga onder zijn stoelpoten zodat hij zijn armen niet meer kan bewegen. Bang om de maaltijd te verstoren ziet hij ervan af om op te staan en de mouwen los te maken, met als gevolg dat de heerlijkste dingen aan zijn neus voorbijgaan.
Als hij met een groot manuscript onder de arm een hotel betreedt voor een afspraak met regisseur John Huston, wordt hem de toegang geweigerd: hij dient zich bij de leveranciersingang te vervoegen. Wanneer hij op een leren stoel gaat verzitten en zo een geluid maakt dat als een wind zou kunnen worden genterpreteerd, maakt hij het geluid voor alle zekerheid nog een keer, om vervolgens te constateren dat het nu lijkt of hij niet n maar twee winden heeft gelaten.
Op weg naar een repetitie van een door hemzelf geschreven toneelstuk moet hij plaatsnemen tussen de figuranten die auditie komen doen. En als hij in de trein wil bijbetalen voor de eerste klas, meldt de conducteur hem dat hij dient te verdwijnen omdat hij geen 'echte' eersteklas-passagier is.
Bennett verschilt van Broome door zijn vermogen tot zelfspot en dus relativering. Waar de humor in The God Child bitter is, biedt deze in Thuis schrijven verlichting. De grote overeenkomst tussen beide schrijvers is hun weigering om sentimenteel te worden. Bij Bennett blijkt dat het meest sprekend in het hoofdstuk 'De dame in het busje', waarin hij vertelt over een oudere vrouw, miss Shepherd, die op een dag het bestelbusje waarin ze woont, in de Noord-Londense straat parkeert waar Bennett woont, en daar regelmatig wordt lastiggevallen. Bennett nodigt haar daarop uit in zijn voortuin te komen staan, en daar blijft ze vervolgens vijftien jaar, tot aan haar dood. De relatie die hij tot deze sterk vervuilde vrouw heeft, wordt mooi maar nuchter beschreven.
Als hij na haar dood via haar papieren haar (verrassende) levensverhaal te weten komt, concludeert hij: 'Het was net alsof ze een Dickensfiguur was geweest, wier levensverhaal en geheimen onthuld moeten worden in de algemene ontknoping voor het eind-goed-al-goed, al was het enige concrete resultaat dat ik eindelijk mijn auto in de tuin kon zetten, op de plek waar het busje al die jaren had gestaan.'
Thuis schrijven vertelt over de theaterwereld, over Bennets voorliefde voor Kafka en Philip Larkin, zijn afkeer van Margaret Thatcher (al voelt de periode na haar aftreden als 'de week na Kerstmis'), bezoekjes aan het buitenland, enzovoort.
Over Bennett zelf komen we weinig te weten. Het angstvisioen dat hem altijd achtervolgt wanneer hij in de bosjes gaat plassen, is voer voor psychologen. In dit visioen vindt hij tussen het struikgewas het lijkje van een kind. Hij meldt dit aan de politie en wordt vervolgens voor de moordenaar aangezien. En dat terwijl hij het lijk niet eens ergens heeft proberen te dumpen.
Hans Bouman
Paul Sayer: The God Child.
Bloomsbury, import Nilsson & Lamm; 217 pagina's;  55,90. ISBN 0 7475 2801 2.
Alan Bennett: Thuis schrijven.
Uit het Engels vertaald door Danil Kok.
Atlas; 264 pagina's;  49,90.
ISBN 90 254 0838 9.

Foto
	Paul Sayer FOTO ABC Alan Bennett FOTO ABC

