Netwerk (televisieprogramma).
Netwerk is de naam van een voormalige actualiteitenrubriek op de Nederlandse Publieke Omroep.
Netwerk werd rond 20.25 uur uitgezonden. De uitzendingen werden verzorgd door de EO (dinsdag en donderdag) en de NCRV (maandag, woensdag en vrijdag). De actualiteitenrubriek sleepte meerdere gerenommeerde prijzen in de wacht, waaronder tot tweemaal toe een Emmy Award. Dat laatste is bijzonder voor de Nederlandse televisie. Netwerk maakte geruchtmakende scoops met onder meer onthullingen over de rol van justitie in de Schiedammer parkmoord, het handelen van de IND inzake de terugkeer van Congolese asielzoekers, en de wantoestanden in de Justitiële Jeugdinrichting Harreveld.
Oorspronkelijk werd het programma gemaakt door de AVRO, KRO en NCRV. Het was ontstaan uit een samenvoeging van Televizier (AVRO), Brandpunt (KRO) en Hier en Nu (NCRV).
Toen Netwerk in september 1996 begon was het nog een programma met een gezamenlijke redactie. Daarna was er in feite sprake van 2 verschillende programma's met eigen redacties, decors en presentatoren.
Op 30 augustus 2004 nam de EO de plaats in van de AVRO. De raad van bestuur van de Publieke Omroep besliste dat de AVRO plaats moest maken voor de Evangelische Omroep, omdat Nederland 1 een zender moest worden van de christelijke omroepen. Ondanks verzet van de AVRO en van de gehele Netwerk-redactie ging de gedwongen ruil door. Sindsdien maakt de AVRO met de TROS TweeVandaag, dat sinds 2 september 2006 EénVandaag heet en op Nederland 1 wordt uitgezonden. Eén dag eerder, op 1 september 2006, zond de KRO voor de laatste keer Netwerk uit. Dit ging gepaard met een live-uitzending vanuit het Gooiland Theater in Hilversum. De KRO stapte uit Netwerk, omdat ze het niet eens was met de nieuwe uitzendtijd (van 20:30 uur naar 19:30 uur) en de verandering van zender (van Nederland 1 naar Nederland 2) van Netwerk. Vanaf 2007 werd de uitzendtijd 20:25 uur.
Op 3 september 2010 werd de laatste aflevering van Netwerk uitgezonden. Het programma verdween om plaats te maken voor afzonderlijke actualiteitenrubrieken van de deelnemende omroepen. De EO ging verder met het actualiteitenprogramma Uitgesproken EO. De NCRV maakten van 10 september 2010 t/m 16 december 2014 het opinieprogramma "Altijd Wat", dat op vrijdagavond wordt uitgezonden, later op dinsdagavond. De KRO maakt wederom Brandpunt, wat op zondagavond wordt uitgezonden, begin 2015 op dinsdagavond.
