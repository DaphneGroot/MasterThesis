 GENERALE BANK'S CLICKFONDS HAALT DFL 97 MLN BINNEN. 
     AMSTERDAM, 16 sept (Reuter) - Het AEX-clickfonds 9-2001 is 
 volgens beheerder Generale Bank Nederland een succes geworden, 
 met een totaal bedrag aan inschrijvingen van 97 miljoen gulden. 
     Het fonds "klikt" koerswinsten van de AEX index vast wanneer 
 deze bepaalde -- hoge -- niveaus hebben bereikt. Koersverlies is 
 vanaf dat niveau dan niet meer mogelijk. 
     "Door het succes van het fonds en goede marktomstandigheden 
 hoefde minder dan 11 procent van de inleg uitgegeven te worden 
 aan de opties en kosten, waardoor voor de deelnemers ruim 89 
 procent van de inleg in de AEX aandelen is belegd," zei 
 Generale, terwijl de brochure rekende met 12,5 procent kosten. 
     "Daarboven hebben de deelnemers recht op de uitgekeerde 
 dividenden van de in de AEX-index opgenomen aandelen, welke 
 jaarlijks onder aftrek van de kosten uitbetaald worden", zei 
 Generale Bank in een mededeling. 
     De aandelen zijn aangeschaft en de opties zijn afgesloten 
 tegen de slotkoers van de AEX-index van 6 september op 553,39. 
 Van dat niveau is dus al geen koersverlies meer mogelijk. 
     Koersstijgingen worden verder automatisch "vastgeklikt" als 
 de AEX-index de niveaus 691,74, en daarna 830,08 bereikt tijdens 
 de vijf-jarige looptijd van het fonds. 
     Generale Bank Nederland NV zei dat zij in de toekomst met 
 meer van soortgelijke fondsen op de markt zal komen. 
     -- Amsterdam newsroom +31 20 504 5000, Fax +31 20 504 5040. 
 (c) Reuters Limited 1996. 
