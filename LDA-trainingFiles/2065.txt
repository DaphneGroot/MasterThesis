	Belgi houdt eigen spionagediensten scherp in de gaten; 'Plotseling hadden ze pottenkijkers'
	Van onze verslaggever
Stieven Ramdharie
 BRUSSEL
In het goedbeveiligde kantoor van Comit I in Brussel toont raadsheer Danielle Cailloux zich verbaasd. 'Hebben ze echt een hoop vernietigd?', vraagt ze als de omstreden vernietiging ter sprake komt van delen van het archief van de Militaire Inlichtingendienst (MID) in Nederland.
Cailloux (50), lid van het parlementscomit dat toezicht houdt op de Belgische inlichtingendiensten, wenst zich niet te bemoeien met de Nederlandse politiek. Evenmin wil ze de indruk wekken dat haar comit van vijf onafhankelijken de controle op de spionagediensten zoveel beter aanpakt.
'Maar ik vind het wel zeer erg dat de MID in staat is om dit ongestoord te doen', betoogt de voormalige rechter-commissaris. Onderzoek van het comit vorig jaar wees uit dat de twee Belgische inlichtingendiensten nauwelijks tot vernietiging overgingen. Ook overleggen ze eerst, zoals gebruikelijk is, met de Rijksarchivaris.
Cailloux: 'De diensten zijn aan duidelijke richtlijnen gebonden als dossiers moeten worden opgeruimd. Ze hebben ons zelfs om advies hierover gevraagd. Als dit hier was gebeurd, zouden we snel een onderzoek zijn gestart.'
Kan Belgi, een land waar de laatste jaren flinke kritiek is geweest op het functioneren van politie en justitie, als voorbeeld dienen voor Nederland als het gaat om de verbetering van de controle op de inlichtingendiensten?
Zonder meer, zegt spionage-onderzoeker dr. C. Wiebes die onlangs van minister Voorhoeve van Defensie te horen kreeg dat delen van het MID-archief, nota bene tegen de wens in van het parlement n het kabinet, zijn versnipperd.
Vandaag stuurt Voorhoeve een brief naar de Tweede Kamer waarin hij uitlegt hoe de vernietiging heeft kunnen gebeuren. Omdat het de tweede keer in vijf jaar is dat een inlichtingendienst op eigen houtje dossiers vernietigt - eerder deed de Inlichtingendienst Buitenland (IDB) hetzelfde - is de vraag actueel of de parlementaire controle op de MID en de BVD niet flink moet worden verbeterd.
Vergeleken met Belgi lijkt de Nederlandse aanpak nauwelijks iets voor te stellen. In tegenstelling tot de Vaste Kamercommissie voor de Inlichtingendiensten, die in het geheim vergadert, houdt Comite I zich dagelijks bezig met het toezicht op de buitenlandse (SGR) en de binnenlandse inlichtingendienst (Staatsveiligheid) van het land.
De vijf leden van het comit kunnen ambtenaren van beide diensten dagvaarden. Ook zijn deze verplicht geheime informatie bekend te maken. Verder kan de speciale onderzoeksafdeling van het comit de gebouwen van de diensten binnenlopen voor onderzoek en dossiers meenemen.
Cailloux en haar collega's zijn sinds 1993 actief. Daarvoor was er geen externe controle op de spionagediensten. Aanleiding voor de oprichting van Comit I door het parlement waren de aanslagen in de jaren tachtig door de Bende van Nijvel en de linkse groep CCC. Het functioneren van de diensten, en hun mogelijke betrokkenheid, noopte het parlement tot onderzoek.
'Er werd zoveel geroepen in die jaren', zegt Cailloux. 'Er moest duidelijkheid komen. Inlichtingendiensten zijn nodig, maar er moet wel een serieuze controle op ze zijn in een rechtsstaat. Elke burger heeft het recht om te weten of zijn rechten gerespecteerd worden.'
Met het comit volgde Belgi het Canadese voorbeeld waar de controle op de veiligheidsdiensten eveneens intensief is. Vreemd genoeg hoefde niemand tot nu toe te worden gedagvaard. Cailloux: 'In het begin waren ze argwanend. Vaak werd de veiligheid van de staat genoemd als ze moeite hadden met een verzoek van ons. Plotseling hadden ze vijf pottenkijkers. Het is met vallen en opstaan gegaan.'
In de afgelopen vier jaar deed het comit onder andere onderzoek naar de wijze waarop Staatsveiligheid de sekten aanpakte en naar berichten dat de dienst burgers veelvuldig zou bespioneren. In het eerste geval kreeg het comit kritiek van de baas van Staatsveiligheid dat het de dienst zou 'destabiliseren'. In het tweede geval werd het juist soepelheid verweten jegens de inlichtingendiensten.
Cailloux: 'Ons comit is er ook om zaken te weerleggen waar zo'n inlichtingendienst ten onrechte van wordt beschuldigd. We zijn ook een watchdog voor hun.'
De raadsheer zal niet beweren dat de veiligheidsdiensten niets meer achter de rug van het comit bekokstoven. 'Maar ze zijn zeker voorzichtiger geworden. Ze weten wat onze bevoegdheden zijn en ze beseffen goed dat we ver kunnen gaan met onze onderzoeken.'

Foto
	Danielle Cailloux. FOTO STEPHAN VANFLETEREN

