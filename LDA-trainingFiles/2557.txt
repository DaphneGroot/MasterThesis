	Voorzitter WNF wil land bevrijden van 'korset van dijken, rails en wegen' 'Groen aanvalsplan hard nodig'
	

Van onze verslaggever
Theo Klein

DEN HAAG
Ed Nijpels kan zich er echt over opwinden. 'Het lijkt of niemand meer vraagtekens mag zetten achter de plannen voor grote infrastructurele projecten. Het streven naar steeds meer harde investeringen neemt in dit land surrealistische vormen aan.'
De oud-minister spreekt als voorzitter van het Wereld Natuur Fonds (WNF). Het is volgens hem hoog tijd voor een 'groen aanvalsplan' om meer evenwicht te brengen in de discussie over de inrichting van Nederland in de volgende eeuw.
Nijpels: 'Als alle bouwplannen die nu bekend zijn, worden gerealiseerd holt de kwaliteit, de leefbaarheid, in Nederland achteruit.'
Dinsdag lanceerde het WNF samen met Natuurmonumenten, Natuur en Milieu, de Unie van Provinciale Landschappen en de Vogelbescherming het boek Veters Los. Daarin staan elf projecten om water in rivieren, beken en delta's meer ruimte te geven.
Deze 'slimme investeringen' moeten Nederland volgens de organisaties leefbaar houden. Kosten 8,8 miljard, nog geen 10 procent van de ruim 100 miljard die het kabinet wil uittrekken voor nieuwe wegen, spoorwegen en eventueel een tweede nationale luchthaven. Nijpels: 'Wij willen Nederland bevrijden van het strakke korset van dijken, rails en wegen. De mensen moeten ook op adem kunnen komen.'
Veters Los werd dinsdag aangeboden aan de vier ministers die direct zijn betrokken bij het project 2000+, de ontwikkelingen in de volgende eeuw. Minister De Boer van Milieubeheer nam het boek dankbaar in ontvangst. De bewindsvrouw kan wel wat steun gebruiken. Ze heeft grote moeite zich staande te houden in het debat over toekomstige inrichting van het land.
F. Evers, oud-topambtenaar van het ministerie van VROM en nu directeur van Natuurmonumenten: 'De ministers hebben ons vorig jaar gevraagd onze ideen voor een groene infrastructuur op papier te zetten. Wij komen hiermee, omdat Den Haag dat nalaat.'
Politici en ambtenaren hebben volgens de natuurbeschermers een blinde vlek ontwikkeld voor het belang van ecologische ontwikkelingen.
Nijpels: 'De natuur wordt nog steeds niet gezien als een economische waarde, maar als een last.'
Volgens de vijf organisaties heeft het bedrijfsleven veel beter door dat een goed leefmilieu ook een harde voorwaarde is voor economische groei. In een bedorven milieu wil immers geen werknemer wonen.
Evers: 'De politiek denkt nog steeds in of-of, of economie of ecologie. De meeste bedrijven weten allang dat het en-en is. We zijn door veel ondernemers benaderd. Zij weten dat je alleen verder komt door eigen ideen te ontwikkelen. Dat is precies wat wij ook doen.'
De milieubeschermers willen de politiek met Veters Los een handreiking bieden. Nijpels en de zijnen beseffen dat niet alle ondernemers staan te juichen over groene alternatieven. De lobby van Nederland Distributieland is een geduchte tegenstander. Nijpels: 'Maar de politiek maakt een integrale afweging en hakt uiteindelijk de knopen door.'
Voor het zover is willen de vijf grote organisaties, samen goed voor meer dan twee miljoen leden, hun groene alternatief stevig pushen. En wel op de klassieke wijze: door voorlichting, creatief meedenken en benvloeding van Den Haag.
Met andere woorden: de vertrouwde lobby. Natuurmonumenten en WNF gaan prat op resultaten die zij in samenwerking met bedrijven en/of overheden hebben bereikt. Zo'n positieve benadering leverde akkoorden op over bijvoorbeeld de natuur in de Gelderse Poort, over de bouw van milieuvriendelijke woningen, over het gebruik van tropisch hardhout.
Als het uitkomt sluiten de natuurbeschermers tegenwoordig strategische allianties met andere organisaties om hun doel te bereiken. Zo trokken ze samen met de ANWB op tegen de hogesnelheidslijn.
De bemoeienis met de HSL bleef zonder resultaat. De lijst met grote projecten waarvoor de natuurbeschermers met hun groene alternatieven vergeefs bij de overheid aanklopten, is lang. De frustratie hierover bij Natuurmonumenten ontlaadde zich vorige week in het referendum over IJburg.
Evers: 'In Amsterdam hebben we tien jaar vergeefs moeite gedaan om te worden gehoord. Pas toen het referendum er was, werd er naar ons geluisterd.' Het eens zo ingetogen Natuurmonumenten kreeg de wind van voren. De burgemeester van Amsterdam nam de vereniging de harde koers tegen IJburg zeer kwalijk. Natuurmonumenten werd zelfs sektarisch gedrag verweten.'
Dat met Veters Los nu weer voor de vertrouwde coperatieve aanpak wordt gekozen, betekent volgens Evers niet dat zijn organisatie voorgoed van referenda is genezen. 'Nee, natuurlijk niet. Wij geven te voorkeur aan een coperatieve benadering. Maar als het echt om onzin gaat, zullen we knokken. Dat hebben we gedaan tegen de gasopslag bij Langenloo. Dat is gebeurd bij IJburg en dat blijven we doen.'
Nijpels: 'Het is onzin dat onze organisaties zich niet met referenda zouden mogen bemoeien. Het is onze maatschappelijke taak in het gat te springen dat tussen de politiek en het publiek is gevallen. Dat dit gat bestaat blijkt onder meer uit de geringe opkomst bij verkiezingen en de leegloop bij de politieke partijen. Maar ook uit de enorme groei van onze organisaties. De mensen verwachten van ons dat we alles doen om de natuur te beschermen. En dat lukt ons ook.'

