	De beemdkroon bloeit langs smalle voetpaden
	DE belangstelling is snel gewekt, als de uitgeverij van de Koninklijke Nederlandse Natuurhistorische Vereniging meldt dat er een nieuwe serie wandelgidsen op komst is. Van alle provincies zullen vanaf 1998 gidsen verschijnen met wandelingen waarin het accent op de natuur ligt. Het eerste deel is al uit. Over Limburg nog wel, een provincie waar wandelen meestal boeiender is dan in de vlakkere rest van Nederland.
Het boekje, geschreven door Pieter-Paul van Laeke, bevat 25 wandelingen. De eerste zin van de uitleg van de eerste wandeling mag typerend heten: 'Bij de Volmolen letten op Europese kanarie en in de Geul kans op waterspreeuw. De waterspreeuw overwintert en heeft hier de laatste jaren enkele malen gebroed. Nestbouw in maart. Bijzonder is ook het overwinteren van dodaarzen op de beek, in bochten met rustig water.'
De auteur heeft voor elke wandeling deskundigen geraadpleegd. Uiteraard bijna altijd de beheerders van in de wandeling opgenomen natuurgebieden. Maar ook kenners van vogels, flora, paddestoelen, vlinders en andere insecten.
De wandelingen voeren niet allemaal over het platteland. En route loopt langs de stadsmuren van Maastricht (met nogal wat zeldzame planten en de enige plek in Nederland waar de muurhagedis nog voorkomt). De gids beschrijft alleen de natuur en niet de cultuur in de oude stad.
Behalve een wandelgids biedt het boek de mogelijkheid om planten en dieren te localiseren, schrijft de auteur in zijn inleiding. De wandelaar vindt hier geen aanduidingen over kastelen waar beroemdheden hebben gewoond of over kerken met een fraai drieluik uit de zeventiende eeuw. De wandelaar verneemt wel dat het pad waarop hij loopt, wordt gekruist door een dassenwissel en dat er in het voorjaar misschien wel vijftien paartjes taigaboomkruipers broeden in het eiken-berkenbos.
De 25 wandelingen zijn geografisch gespreid. Ze variren in lengte tussen de zeven en achttien kilometer. Elf wandelingen voeren door Zuid-Limburg, inclusief twee langs de Grensmaas, zes wandelingen doen Midden-Limburg aan en de overige acht voeren door het noorden van de provincie.
'Bijna alle wandelingen zijn landschappelijk prachtig en voor de onbekommerde wandelaar, zonder speciale aandacht voor wat leeft en groeit, een genoegen om in hele of halve dagen te lopen,' aldus de inleiding.
De waarde van zo'n gids kan alleen in de praktijk worden vastgesteld. Dus gaan we een wandeling maken, maar welke? Naar gelang het gebied verschilt uiteraard de natuurwaarde. Half november is er van de meeste wilde planten weinig meer te zien en moet misschien de voorkeur uitgaan naar een tocht met veel vogels.
Maar de twee wandelingen langs de Grensmaas vallen door omstandigheden af en De Groote Peel is tot 30 november gesloten. Uiteindelijk wordt het een wandeling in Zuid-Limburg, het gebied tussen Simpelveld, Wylre en Wittem, met dorpen als Nijswiller, Wahlwiller en Overeys.
Daar krijgen we geen spijt van. De rondwandeling van twaalf kilometer voert door voornamelijk agrarisch gebied, met die zachte, glooiende hellingen waar Limburg zijn faam aan ontleent. We lopen weinig op asfalt en veel op onverharde landwegen, vaak langs of tussen houtwallen. Als er een flink stuk verharde weg tussen zit, lezen we dat de flora in de bermen helaas achteruitgegaan is sinds de weg in 1996 is geasfalteerd.
Flinke stukken van de wandeling voeren over smalle voetpaden, tussen akkers en weilanden door. Vaak gaan ze ook door de weilanden met die voor Zuid-Limburg typerende draaihekjes die het vee niet kan passeren.
Het is rustig, droog weer. De ochtendmist is opgetrokken maar de zon komt de hele dag maar een paar keer door de bewolking heen. Medio november zit het meeste boerenwerk erop. De oogst is binnen en het wintergewas al ingezaaid. Dus is het stil in de akkers en weilanden.
De zomervogels uit de gids laten zich niet horen. Daarom missen we helaas de braamsluiper, spotvogel en geelgors. We moeten het doen met beelden die elders in Nederland ook volop te zien zijn: roeken die foerageren op een weiland en kraaien die een buizerd wegjagen. Hun gekras is honderden meters verder nog te horen.
's Zomers moet deze wandeling nog mooier zijn. Er bloeit dan hier een weelde aan wilde planten, blijkt uit de beschrijving. Vooral hellingen in weilanden die minder intensief worden beweid, en hellingen langs bermen herbergen kostbaarheden als rapunzelklokje en duifkruid.
@@0IER@@0 U, in november, bloeien er nog maar een paar planten. Vooral bezemkruiskruid natuurlijk, de plant die via de Maas en de spoorlijnen vanuit Limburg tot ver in Nederland is doorgedrongen en die nu in Zuid-Limburg bijna overal voorkomt. Verder zien we nog grasklokje, boerenwormkruid en dagkoekoeksbloem. We vinden zelfs nog een exemplaar van de beemdkroon in volle bloei.
Voorbij Nijswiller stuiten we op een bijna on-Nederlands tafereel. Op een hellend weggetje komen ons drie Benedictijnen tegemoet, afkomstig van de nabij gelegen abdij in Vaals. In hun zwarte pijen zijn de drie monniken van verre zichtbaar. Dat blijven ze ook, als ze na een vriendelijk gesprekje gepasseerd zijn en afdalen naar hun klooster, waarvan de torenspits uitsteekt boven de bomen in de verte.
De beschrijving van de wandeling klopt uitstekend. Het gaat maar n keer fout. Op de Kruisberg vinden we niet het pad langs een heg, dat ons naar boven moet voeren. Uiteindelijk komen we via de verharde weg op hetzelfde punt uit, maar we missen nu wel de beloofde dassenburcht. Jammer, maar daar staat tegenover dat we enkele dassenwissels hebben gezien die niet in de tekst zijn vermeld.
Die dassenwissels liggen onder andere in het natuurgebied Wahlwiller Graven bij Nijswiller, waar de wandeling doorheen loopt. Dat gebied bestaat uit langgerekte weilanden met houtwallen erlangs die in gebruik zijn door een fokkerij van Limousinrunderen.
Dit bedrijf heeft met Staatsbosbeheer, zo vermeldt de gids, het eerste natuurvriendelijke pachtcontract in Nederland gesloten. Er staat niet bij wat het inhoudt, maar dat laat zich raden: behoud van dit prachtige dal door extensieve beweiding en een ongetwijfeld strikt beperkt gebruik van mest.
De auteur maakt zijn belofte op deze wandeling waar: landschappelijk prachtig, en je hoeft geen natuurkenner te zijn om er van te genieten.
Pieter-Paul van Laeke: Natuurtochten in Nederland 1, KNNV-Uitgeverij;  29,50.
ISBN 90 5011 109 2.

Foto
	FOTO MARCEL VAN DEN BERGH

