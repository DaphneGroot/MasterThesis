	Bestuur wil meer kans op deelname voor niet-leden Elfstedentocht wordt één groot volksfeest
	Van onze verslaggever
Wio Joustra

LEEUWARDEN
 De vijftiende editie van de Elfstedentocht is het nationale volksfeest geworden waarop autoriteiten en organisatie hadden gehoopt. Een half miljoen mensen kwam speciaal voor dit unieke sportevenement naar Friesland, maar de dag verliep zonder calamiteiten, zelfs zonder noemenswaardige incidenten.

In dat opzicht was de Elfstedentocht van zaterdag te vergelijken met die van 1985 en niet met die van 1986, toen er rellen waren. De tocht van 1997, de vroegste in het winterseizoen sinds 1933, was die van de snijdende wind, de bevroren ogen en de donkere nacht, maar ook die van de massale feestvreugde. Henk Angenent uit Alphen aan den Rijn schreef hem op zijn naam.
Dankzij de strakkere organisatie dan voorheen en de discipline van het 'schaatsgekke' publiek is een uniek hoofdstuk toegevoegd aan de roemrijke Nederlandse schaatshistorie. 'Een Elfstedentocht zoals die naar mijn idee moet zijn. Prachtig ijs, een beetje zwaar en een fantastisch publiek', aldus voorzitter Henk Kroes van de Vereniging 'De Friesche Elf Steden'.
Toch kende ook dit spektakel zijn schaduwzijden. Zo was er het drama van de 57-jarige toerrijder uit het Brabantse Oss die bij Wijnaldum, in de buurt van Harlingen, bezweek, vermoedelijk aan de gevolgen van een hartaanval. Het was de eerste keer in de geschiedenis dat het bestuur van de vereniging 'De Friesche Elf Steden' een deelnemer moest noteren die tijdens de rit is overleden.
Er was ook het sportieve drama van Piet Kleine. De voormalig wereld- en olympisch kampioen, de man ook die zaterdag tussen Dokkum en Leeuwarden de wedstrijd voor een groot deel gestalte gaf, werd gediskwalificeerd. In de annalen van de 'moeder aller tochten' van 4 januari 1997 zal hij niet voorkomen, omdat hij in Hindeloopen een stempelpost miste.
En er was het drama van het kwart van de ruim zestienduizend deelnemers dat niet aankwam op de 'Bonke' - zaterdag het epicentrum van de wereld, zo leek het. De huilende Rudy uit Assen, die zich één minuut te laat in Dokkum meldde en daarom het felbegeerde kruisje misliep dat hij had willen opdragen aan zijn nog niet geboren, eerste kind, werd na een live optreden bij de NOS hun nationale symbool.
Vooral zij die het niet haalden, likten zondag hun wonden. De tocht was zwaar, dat zeker. Zwaarder dan in 1985 en 1986, maar minder bar dan die van 1963. Zo was het ijs goed berijdbaar, bleef het aantal kluunplaatsen tot een minimum beperkt en hoefden in Sneek geen bussen te worden ingezet om de toerrijders te verplaatsen.
De duizenden die het kruisje niet hebben gehaald en de leden die niet kwamen opdagen, dienen zich de komende tijd af te vragen of het niet tijd wordt dat jongere of beter getrainde schaatsers hun lidmaatschap van de vereniging, dat recht geeft op deelname, overnemen. Voorzitter Kroes wil dat de kansen op deelname voor niet-leden worden verruimd.
Nog voor de winter van 1997-'98 komt het bestuur met voorstellen in die richting. Een 'gesloten' vereniging is niet meer van deze tijd. Het maximum-aantal deelnemers blijft rond de zestienduizend. Vooral zo vroeg in het seizoen, wanneer het kort licht is, kan de organisatie niet meer schaatsers verwerken. Leden die niet deelnemen zonder gegronde redenen, moeten vrezen voor hun lidmaatschap. 'Gooi die d'r maar uit', aldus Kroes gisteren.
De enige dissonant van de tocht was dat kleren en schoeisel van deelnemers niet aan de finish op de Bonkevaart waren uitgestald, maar waren teruggebracht naar de startplaats, het Frisian Expo Centre. Het betekende dat schaatsers zich pas na een koude bustocht weer goed konden aankleden en beschermen tegen de kou. En dan ook nog niet eerder dan na een intensieve zoektocht, want in het FEC was volgens een deelnemer sprake van 'een onbeschrijflijke klerenzooi'.
Voor het overige was de Elfstedentocht één groot spektakel waarin dramatiek en heroïek, lichte hysterie en puur patriottisme dicht bij elkaar lagen. Kan het Hollandser en heroïscher dat een spruitjeskweker in zijn eerste uitgereden tweehonderd-kilometertocht met de zege aan de haal gaat? De Friezen hebben hun nieuwe held in de persoon van Klasina Seinstra. Een hele, schaatsmaffe provincie huilde, omdat zij haar emoties niet de baas kon.
Leeuwarden was 'écht het einde'. Van de tocht. En ook wat het vertier betreft. 'Onvoorstelbaar soepel' verliep de invasie in 'de stad der steden', zei burgemeester H. Apotheker. Een kleine honderdduizend mensen werden probleemloos door de NS aan- en afgevoerd. Bijna de helft maakte gebruik van de speciale buttons van NS en busmaatschappij Veonn om tussen de belangrijkste plaatsen op de route te pendelen.
Franeker en het voor de gelegenheid drooggelegde Dokkum (een alcoholverbod) streden weer om de eer van gezelligste pleisterplaats. Het werd opnieuw Bartlehiem. Het gehucht langs de route naar Dokkum en Leeuwarden bevestigde zaterdag zijn reputatie als bedevaartsoord van de schaatssport.

Foto
	Henk Angenent, de winnaar van de vijftiende Elfstedentocht. FOTO HANS HEUS - DE VOLKSKRANT

