	Bestuursvoorzitter van Heidemij wijt het oplopen van blauwtje aan 'voorzichtigheidscultuur' bij DHV; Heidemij zeer teleurgesteld na mislukken fusie met DHV
	Van onze verslaggever
AMSTERDAM
Het ingenieursbureau DHV uit Amersfoort heeft de fusie met branchegenoot Heidemij afgeblazen. Volgens het DHV-bestuur zou de integratie teveel energie kosten. Heidemij is het daar niet mee eens. Het Arnhemse bureau reageerde gisteren zeer teleurgesteld op het onverwachte besluit van DHV.

Vlak voor Kerstmis heeft DHV zijn partner op de hoogte gebracht van zijn veranderde standpunt. De directie van Heidemij heeft, zo bleek gisteren tijdens een persconferentie in Amsterdam, zondag van elf uur 's ochtends tot twee uur 's nachts geprobeerd de DHV-top op andere gedachten te brengen. Het mislukken van de fusie kost beide bureau's ieder anderhalf tot twee miljoen gulden.
DHV-bestuursvoorzitter H. Huis in 't Veld ontkende gisteren dat hij was teruggefloten door werknemers of door de Stichting DHV, de enige aandeelhouder van het bureau. 'We hebben wel wat signalen van het personeel ontvangen, maar het was een inschatting van de raad van bestuur. Onze mensen zouden te lang met het integratieproces bezig zijn, waardoor ze minder aandacht aan de klanten konden besteden. Dat is niet in het belang van DHV en dus ook niet in het belang van de nieuwe combinatie.'
'Dit is voor ons een zeer grote teleurstelling', verzuchtte de duidelijk aangeslagen Heidemij-bestuursvoorzitter F. Luttmer gisteren. 'We zouden in één klap zijn uitgegroeid tot een van de grootste bureaus ter wereld.' Luttmer erkende dat het integratieproces minder snel zou lopen dan verwacht. 'Maar zelfs als de som van het fusieproduct geen 2,1 maar slechts 1,9 zijn geweest, zouden we hebben doorgezet. Op lange termijn zijn de voordelen volgens ons enorm groot.' Volgens Luttmer heeft Heidemij een blauwtje gelopen. 'Wij niet', aldus Huis in 't Veld.
Op de Amsterdamse effectenbeurs kelderde de koers van Heidemij direct na het bekend worden van het nieuws met 3 gulden op 19 gulden. In de loop van de dag krabbelde de koers weer wat op tot 20,20 gulden, een verlies van 1,80.
De fusie tussen de Nederlandse ingenieursbureaus Heidemij en DHV zou een concern opleveren dat werk bood aan 8300 mensen, goed voor een omzet van 1,4 miljard gulden. Het nieuwe 'DHV Heidemij' zou het grootste bureau in Europa worden. Wereldwijd zou slechts een handjevol Amerikaanse bureaus groter zijn. In Nederland, waar de infrastructurele plannen van de overheid een grootschalig bureau vereisen, zou het bedrijf goed zijn voor een marktaandeel van 15 procent .
Luttmer wilde gisteren niet speculeren op nieuwe overnameplannen. 'Ik heb me sinds half juni maar met één ding bezig gehouden: deze fantastische deal.' Maar hij maakte duidelijk dat nieuwe acquisities voor Heidemij belangrijk blijven. 'Dat kan zowel in Nederland zijn als in het buitenland.'
'Andere fusies zijn nu niet aan de orde', zei DHV-topman Huis in 't Veld daarentegen. DHV ziet meer in samenwerking bij bepaalde projecten, zoals de joint venture met Holland Rail Consult voor de hogesnelheidslijn. DHV heeft zich enkele jaren geleden miskocht in Spanje en Groot-Brittannië. 'Maar over de gezondheid van DHV hoeft u, sinds die bedrijven met verlies zijn afgestoten, niet te twijfelen.'
Bij DHV werken 2300 mensen. In 1995 leed de onderneming nog 17 miljoen gulden verlies, maar dit jaar is sprake van herstel. In de eerste helft van 1996 maakte het Amersfoortse ingenieursbureau een winst van 1,5 miljoen gulden. Bij Heidemij werken 6000 mensen, die in 1995 goed waren voor een omzet van 900 miljoen en een winst van 27 miljoen gulden.
In de markt werd de fusie gezien als een verkapte overname van DHV door het veel grotere Heidemij. Maar Huis in 't Veld ontkende gisteren in alle toonaarden dat dat de reden was om de fusie halverwege het proces af te wijzen. 'Bij ons is het nooit als een overname gevoeld.'
Luttmer weet het afketsen van de fusie aan de woelige geschiedenis bij DHV. 'Heidemij heeft de laatste jaren een stabiele periode meegemaakt. Zo'n proces als de fusie met DHV werd door onze mensen makkelijk geaccepteerd. Heidemij heeft een langere trackrecord van stabiliteit.'
Luttmer sprak van 'een voorzichtigheidscultuur' bij DHV. Maar Huis in 't Veld - stomtoevallig gekleed in precies hetzelfde pak als Luttmer - stelde dat het bestuur aan de rem getrokken heeft, 'niet op basis van keiharde feiten, maar luisterend naar wat er leefde bij de organisatie. Niet uit angst, maar op basis van de verwachte kosten en baten.'

