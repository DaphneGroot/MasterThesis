Robbedoes en Kwabbernoot.
"Robbedoes en Kwabbernoot" (Frans: "Spirou et Fantasio") is een stripreeks gecreëerd door de Franse tekenaar Robert Velter (Rob-Vel) en later overgedragen aan respectievelijk Jijé (hij voegde Kwabbernoot toe) en André Franquin, onder wie de reeks pas echt succesvol werd.
Robbedoes en Kwabbernoot zijn twee reporters die met hun eekhoorn Spip allerlei avonturen beleven. Ze zijn bevriend met de Graaf van Rommelgem, een uitvinder. Ook krijgen ze in veel avonturen hulp van de marsupilami, een geel-zwart beestje dat uit het regenwoud komt.
In Nederland verscheen deze strip in het stripweekblad "Fix & Fox" en de opvolger daarvan, "TV2000". In die bladen was de titel echter "Pit en Piccolo". De marsupilami, die in de stripalbums naamloos is, heet hier Krokomootje.
Geschiedenis.
Het figuurtje Robbedoes werd ontwikkeld door Robert Velter en diende om het stripweekblad "Spirou"-"Robbedoes" een gezicht te geven, zodat het blad een levendige persoonlijkheid zou krijgen voor de jonge lezertjes. Oorspronkelijk was Robbedoes een piccolo. Die job kon door jongens worden uitgevoerd, waardoor de identificatie van de lezers met het personage werd vergemakkelijkt. Robbedoes beoefende de job echter niet lang, maar hield er wel het rode kostuum met goudkleurige knopen aan over. Zijn haarkleur past trouwens bij zijn uniform. Velter gaf Robbedoes de eekhoorn Spip als metgezel.
Velters vrouw tekende de strip tijdens de eerste maanden van de Tweede Wereldoorlog. Rob-Vel was immers opgeroepen voor het Franse leger. Tijdens de oorlog maakte ook Jijé al even een verhaal over Robbedoes.
In 1943 besluit Rob-Vel afstand te doen van zijn personage omdat het door de Tweede Wereldoorlog moeilijk werd telkens platen te versturen tussen Frankrijk en België. Jijé introduceerde Kwabbernoot, een personage bedacht door toenmalig hoofdredacteur Jean Doisy. Doisy bedacht Kwabbernoot voor een poppentheater dat Robbedoes in de aandacht moest houden tijdens het publicatieverbod van het weekblad tijdens de oorlog.
Sindsdien heet de stripreeks "Robbedoes en Kwabbernoot". In de reeks "Guust" van Franquin dook Robbedoes af en toe op, maar het was vooral Kwabbernoot die met Guust te maken had. De zelfzekere avonturier Robbedoes paste minder als slachtoffer van Guust dan de meer klungelende Kwabbernoot. Oorspronkelijk was Kwabbernoot trouwens de klungel van de redactie. Door het contrast met Guust werd hij serieuzer.
In 1947 nam Franquin over, na door Jijé al een paar keer te hebben mogen proberen. Hij introduceerde massa's bekende figuren, waaronder de Marsupilami, de Graaf van Rommelgem, IJzerlijm, Wiebeling en Zwendel.
Roba werkte samen met Franquin toen het voor Franquin te zwaar werd. Franquin maakte ook dankbaar gebruik van scenarioschrijver Greg, die daar ook erkenning voor kreeg, toen uitzonderlijk.
In 1968 wou Franquin meer tijd maken voor personages die hij zelf had gemaakt, zoals Guust Flater. Fournier nam hier over. Fournier introduceerde de internationale schurkenbende De Driehoek, maar had wat moeite met vernieuwen. Hij moest dan ook de grote erfenis van Franquin overnemen. Van de figuren geïntroduceerd door Fournier blijft geen enkele over in de huidige albums.
Eind jaren 70 werd Fournier bedankt voor bewezen diensten. Nic Broca en Dupuis' huisscenarist Cauvin namen over. Het duo kreeg de opdracht "Robbedoes en Kwabbernoot" met een propere lei te beginnen: alleen Robbedoes, Kwabbernoot, Spip en de inwoners van Rommelgem mochten worden overgenomen. Nic Broca tekende slechts drie albums, en maakte er meer een kinderstrip van, terwijl het sinds Jijé ook door tieners graag werd gelezen.
Tussendoor maakte ook Yves Chaland een verhaal dat zich afspeelt in de jaren van de Robbedoes en Kwabbernoot van Jijé en de beginnende Franquin. Daarnaast kwamen ook het duo Tome en Janry op de proppen met hun eigen versie, die verdergaat op het werk van Fournier en Franquin, met een stijl die hard aanleunt bij die van Franquin in de jaren 50. De uitgever vond dat de held van het blad meer aan bod moest komen, dus waren meerdere tekenaars nodig. Deze beslissing werd al snel teruggeroepen omdat er gemeend werd dat de lezers met al die verschillende tekenaars niet meer zouden kunnen volgen. Tome en Janry werden vanaf dan de enige auteurs.
Tome en Janry hebben sinds Franquin de meeste indruk nagelaten. Zij slaagden erin de reeks weer bijdetijds te maken. Ze zochten zelfs hun inspiratie in de kindertijd van Robbedoes in de reeks "De Kleine Robbe", die soms terugkeert naar de vroegste peutertijd.
In hun laatste "Robbedoes"-album ("Als in een droom", nr. 46) wordt de tekenstijl wat aangepast. Ze stoppen echter met de reeks en concentreren zich op "De Kleine Robbe", dat ondertussen een groter verkoopsucces is geworden dan de eigenlijke "Robbedoes en Kwabbernoot"-reeks. Nadat ze zich volledig op "De Kleine Robbe" stortten, bleef er een grote leegte achter. Er verschenen een tijdlang geen nieuwe verhalen.
Sinds 2004 namen Jean-David Morvan en José-Luis Munuera respectievelijk de scenario's en de tekeningen voor hun rekening, en losten daarmee Tome en Janry af. Uit hun eerste "Robbedoes"-album (nr. 47, "Parijs onder de Seine") blijkt dat de twee hun held voornamelijk de eenentwintigste eeuw willen binnen loodsen. Dit doen ze door inspirerende, en groots opgezette scenario's die door Munuera opgetekend worden in kleurrijke, gedetailleerde en bijzonder levendige platen, met een Manga-inslag. In hun derde album, "Robbedoes en Kwabbernoot in Tokio" (nr. 49) wordt de Manga-inspiratie nog duidelijker. Hun meest recente album, "Terug naar Z" (nr. 50) volgt de tekenstijl, maar biedt tegelijkertijd een reis door het verleden van Robbedoes. Nog voor het verschijnen van dit album werd al duidelijk dat ook dit duo wegens tegenvallende verkoopcijfers vervangen zou worden. Hun opvolgers werden tekenaar Yoann Chivard (Yoann) en scenarioschrijver Fabien Vehlmann.
Vaak terugkerende personages.
Behalve in deze strip speelt Kwabbernoot een grote rol in de "Guust"-strips als de directe chef van Guust. Robbedoes komt af en toe voor in de "Guust"-strips.
Van Robbedoes is er later ook nog een stripserie gemaakt over zijn jeugd, "De Kleine Robbe". Ook de Marsupilami heeft een eigen stripserie.
Buiten reeks.
Uitgever Dupuis startte in 1976 een reeks jeugdzonden waarvan de eerste twee albums de eerste verhalen van André Franquin voor de reeks "Robbedoes en Kwabbernoot" bevatten. De twee albums werden later opnieuw uitgegeven als een eigen buiten reeks van de reeks "Robbedoes en Kwabbernoot". De kaften van de albums kregen hiervoor ook een licht aangepaste kaft. Voor de 65ste verjaardag van Robbedoes werden aan deze reeks twee albums toegevoegd. Deze bevatten niet eerder in album verschenen werk van alle auteurs van de reeks. De albums verschenen alleen in het Frans.
Een verhaal van Robbedoes en Kwabbernoot door....
'Een verhaal van Robbedoes en Kwabbernoot door...' is een nevenreeks waarin verschillende scenaristen, tekenaars, inkleurders, designers etc. een eigen creatieve interpretatie van Robbedoes en Kwabbernoot mogen uitwerken.
Robbedoes special.
Op 31 mei 2017 verscheen "Happy family", het eerste album van een nieuwe zijreeks onder de naam 'Robbedoes special'. De reeks werd opgestart door tekenaar Charel Cambré en scenarist Marc Legendre, die eerder al samenwerkten voor de Suske en Wiske-spin-off Amoras. Uniek aan deze reeks is dat het een Vlaams project is; de reeks verschijnt ook enkel in het Nederlands. De strips worden wel uitgegeven door uitgeverij Dupuis. In tegenstelling tot de verhalen van "Robbedoes en Kwabbernoot door..." vormt dit een eigen stripreeks die meerdere albums zal tellen. Robbedoes special is geen remake van de oorspronkelijke reeks, maar profileert zichzelf als familiestrip. De verhalen bevatten de klassieke personages en speelt zich af in de jaren 60 van de 20ste eeuw, een periode die door de auteurs als de gouden jaren van Robbedoes gezien wordt. Franquin, die de reeks in die jaren 60 tekende, heeft een cameo in het eerste album.
Dossier.
Sinds 2012 geeft Dupuis kortere verhalen van "Robbedoes en Kwabbernoot" van Franquin die verschenen als tweede verhaal in een album uit de reguliere reeks ook apart uit. De albums zijn voorzien van een dossier geschreven door José-Louis Bocquet en Serge Honorez, minder bekende illustraties en originele tekeningen.
Robbedoes en Kwabbernoot door Franquin.
In 2016 startte bij Dupuis een integrale reeks van elf albums met de verhalen van André Franquin, die al diens verhalen uit de reguliere reeks bundelt. De reeks is een vertaling van een uitgave voor "Le Soir" uit 2013. Elk album is voorzien van een kort dossier geschreven door het koppel Bertrand en Christelle Pissavy-Yvernault. Naast elkaar vormen de albums op de zijkant de figuur Robbedoes, zoals die ook op de voorkant van al deze albums te zien is. De eerste acht albums bevatten de lange verhalen, de laatste drie de korte.
Verfilmingen.
De stripreeks kent twee afgeleide tekenfilmseries. De eerste serie, getiteld "Robbedoes", stamt uit het begin van de jaren 90. De tweede serie kwam uit in 2006. Beide series zijn op Nederland 3 en Ketnet uitgezonden.
Een live-actionfilm is gepland voor 2018. Het scenario werd bedacht door Juliette Sales en Fabien Suarez, Alexandre Coffre staat in voor de regie. De opnames, in Frankrijk en Marokko, begonnen in januari 2017. Thomas Solivères (Robbedoes), Alex Lutz (Kwabbernoot), Ramzy Bédia (Zwendel), Christian Clavier (de graaf van Rommelgem) en Géraldine Nakache (IJzerlijm) zijn enkele van de acteurs die zullen meespelen.
Brussel.
In 2014 werd een zogeheten stripmuur in Brussel aan de reeks gewijd. Graffitikunstenaar Urbana (Nicolas Morreel) plaatste de tekening van Yoann op een muur in de Onze-Lieve-Vrouw van Gratiestraat. Enkele auteurs van de reeks - Rob-Vel, Jijé, Franquin, Fournier, Broca, Tome & Janry en Yann - zijn in de tekening verwerkt. Een aapje verwijst naar het aapje van de fontein in de straat. In 2015 werd er een tweede muur aan Robbedoes en Kwabbernoot gewijd. Een tekening van Schwartz & Yann van verhaal "Robbedoes en de luipaardvrouw" is te zien in de Elsensesteenweg 227A in Elsene.
Middelkerke (Westende).
In september 2016 werd een stripmuur van Robbedoes en Kwabbernoot onthuld in Middelkerke, dat sinds 1985 een stripfestival heeft. Het is de eerste stripmuur van Middelkerke. De tekening werd door de Nederlandse stripauteur Hanco Kolk ontworpen. Kolk is de tekenaar van een verhaal in de reeks "Een verhaal van Robbedoes en Kwabbernoot door..." dat in 2017 uitgebracht wordt. Art Mural vzw bracht de tekening met de hand aan op de gevel.
