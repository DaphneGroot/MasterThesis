 ECONOSTO ZIET JAARWINST 13 MLN GULDEN. 
 ROTTERDAM, 22 aug (Reuter) - Koninklijke Econosto NV verwacht over heel 1996 een netto winst van circa 13 miljoen gulden vergeleken met 8,1 miljoen in 1996. 
 "Mede gezien een zeer goede orderportefeuille per 30 juni wordt verwacht dat in het tweede halfjaar omzet en resultaat hoger zullen zijn dan in het eerste halfjaar," aldus Econosto. 
 De technische groothandel, die eerder zei een sterke winstgroei te verwachten, voerde in het eerste halfjaar het netto resultaat op met 59 procent tot 5,9 miljoen gulden op een 31 procent hogere halfjaaromzet van 235 miljoen. 
 Die omzetgroei was volgens de directie voor een derde autonoom en de rest was het gevolg van de overneming van Gebr. Verhulst en de verkoop van Amca Servicetechniek. 
 Ook de in het eerste halfjaar geboekte winstgroei was voor ongeveer een derde het gevolg van autonome ontwikkelingen. 
 Rekening houdend met de deze maand in verband met de overneming van Verhulst onderhands geplaatste 500.000 aandelen verwacht het bedrijf dit jaar een winst per aandeel van ongeveer twee gulden, vergeleken met 1,42 gulden in 1995. 
 Econosto zegt verder overeenstemming te hebben bereikt met DNI Holding over de overneming van alle aandelen. 
 De voorbereidingen voor de integratie van DNI en de divisie Appendages en Instrumentatie van Econosto zijn al begonnen en de overdracht van de aandelen DNI zal naar verwachting begin januari 1997 geschieden. 
 Hiertoe zullen dan een miljoen aandelen Econosto worden geplaatst bij de huidige DNI-eigenaren. Deze aandelen zijn dividendgerechtigd vanaf 1997 en zijn pas in 1998 beperkt verhandelbaar. 
 "Verwacht wordt dat de acquisitie van DNI, ondanks de aandelenuitgifte, een positieve bijdrage aan de winst per aandeel zal leveren," aldus Econosto. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
