	De verrassende overeenkomsten tussen Atje Keulen en EK-favoriete Tonny de Jong  Gewoon je best doen en dan maar zien hoe je eindigt
	Van onze verslaggeefster
Tynke Landsmeer

IRNSUM
De boerderij van Atje en Jelle Keulen in Irnsum is net groot genoeg om de enorme verzameling bekers, medailles, schalen en trofeeën van de vrouw des huizes te herbergen. De vitrine meet twee meter bij anderhalf en neemt de muur tussen de keuken en de achterkamer bijna helemaal in beslag. Atje Keulen: 'En het goud staat er niet eens bij. Er wordt nog wel eens ingebroken hier in de buurt.'
Af en toe poetst ze met zorg haar relikwieën op. Daarna ploft ze neer op het stoeltje voor de prijzenkast. Stilletjes dagdroomt ze dan over toen. 'Dan denk ik: dit heb ik allemaal bereikt. Niet dat ik iedereen die hier binnenkomt direct naar die kast sleur, maar voor mezelf ben ik er wel trots op.'
Van 1972 tot 1974 werd de schaatsster - toen al moeder van drie kinderen - kampioen van Nederland, Europa en de wereld. Het Olympisch goud in Sapporo miste ze op een haartje. In de ruit van een tussendeur staan de herinneringen daaraan gegraveerd.
'Het is precies Atje', zei gewestelijk trainster Sijtje van der Lende drie jaar geleden over haar pupil Tonny de Jong. Hoewel de vergelijking tussen de 31-jarige moeder van 1972 en de 22-jarige studente van nu op enkele punten mank loopt, doet veel in De Jong denken aan haar illustere voorgangster.
Van der Lende: 'Atje en Tonny zijn allebei verschrikkelijke doorzetters. Ze weten waar ze mee bezig zijn en hoe ze dat willen bereiken. Atje was altijd erg zenuwachtig voor een wedstrijd en dat heeft Tonny ook. Ze ziet overal apen en beren op het ijs, ook al kan ze makkelijk winnen.'
Na 23 jaar is er eindelijk weer eens een Nederlandse in staat Europees kampioen te worden. Atje Keulen maakte een einde aan het tijdperk van de Russische overheersing, De Jong lijkt de strijd tegen de Duitse Gunda Niemann in haar voordeel te hebben beslist.
'Het wordt wel eens tijd', zegt Atje Keulen. 'Ik zou het leuk vinden als nu iemand anders eens Europees kampioen zou worden. Ik geef Tonny wel een mooie kans, ze rijdt heel gemakkelijk. Net een vlindertje dat over het ijs vliegt. Maar het is een kampioenschap en dan hangt het van veel dingen af. Je hoeft maar één misslag te maken en iemand anders is kampioen.'
Bij Atje Keulen ontbrak er het nodige aan de techniek, maar dat vond ze nooit zo belangrijk. 'Op de training kon ik het wel mooi, maar in de wedstrijd moest het zo hard mogelijk en dan dacht ik er niet meer aan. Niemann rijdt ook niet mooi en die is ook al zes keer Europees kampioen geweest. Wat maakt het uit.'
Haar successen vonden hun basis in de onbreekbare mentaliteit van de Friezin. Rotsvast stond ze op de baan, met een ijzersterke wil om te winnen. Ongemeen fel soms. 'Maar alleen als het moest.'
Over De Jong zegt ze: 'Tonny is gewoon een heel lief meisje. Ze is vrij nuchter, dat zeiden ze van mij ook altijd. En ze is gewoon, spontaan. Ik geloof dat ze niet eens beseft dat ze de beste is op het ogenblik. Ze kan eigenlijk van zichzelf niet begrijpen dat het zo goed gaat. Technisch rijdt ze veel beter dan ik, maar ze is ook een vechter.'
Dat bewees Atje Keulen zaterdag toen ze voor de derde keer de Elfstedentocht volbracht. Zonder goede voorbereiding, want een zware hersenschudding hield haar maanden van het ijs. Ze was met de auto tegen een koe gereden en in de sloot beland. Midden op de snelweg.
'Ik mocht van de dokter nog niet schaatsen, maar zo'n Elfstedentocht kan ik niet laten schieten. Ik heb nog tegen Kroes gezegd dat ik liever wilde wachten tot eind februari, maar daar kon hij natuurlijk geen rekening mee houden.'
Volgens Van der Lende, die jarenlang met Atje Keulen in het Friese gewest schaatste, mist De Jong nog wel eens die felheid. 'Ze denkt er nooit zo over na dat ze van iemand moet winnen. Dat overkomt haar gewoon. Net als een slechte rit, dat overkomt haar ook nog wel eens. En dan zit ze je achteraf bijna verbaasd aan te kijken.'
Met Keulen heeft De Jong haar ijver gemeen. 'Tonny is een trainingsbeest', zegt Van der Lende. Liefst elke dag gaat ze de baan op.
De intensiteit en wijze van training is moeilijk te vergelijken met twintig jaar geleden. Atje Keulen: 'Wij deden niets aan krachttraining. Ja, in de kernploeg een beetje. We kregen een bromfietsband met zand om onze nek en dan moest je één been op een boomstammetje zetten en je, daarop steunend, omhoog drukken. We hadden een kogel, van de atletiekvereniging, die je onder je kin moest houden en daarmee moest je schaatssprongen doen.'
'Nu worden die meiden het hele jaar medisch begeleid. Wij gingen aan het begin van het seizoen, nog voordat de ijsbaan open ging, naar het CIOS in Haarlem. Moesten we bij de dokter bloed prikken en als je dan bloedarmoede had, dan kreeg je een staalinjectie. Dat was eigenlijk de hele medische begeleiding.
'Als we een toernooi in het buitenland hadden, gingen de fysiotherapeut en de dokter wel mee. Stien Baas-Kaiser kreeg wel eens een tabletje, zodat ze niet moe werd in de benen, maar ik nam nooit wat. Ik was altijd bang dat er iets in zat wat je niet mocht gebruiken. Toen waren er al dopingcontroles.'
Schaatsen werd voor Atje Keulen meer dan alleen sport. Ze leerde autorijden, niet omdat ze dat graag wilde, maar omdat de wereldkampioene die kreeg aangeboden. Een doodgewone Friese boerin ontdekte de wereld, van Amerika tot Rusland. En ze leerde de pers te woord staan, terwijl ze er, net als De Jong, eigenlijk niets van moest hebben.
Het is een typisch Friese mentaliteit, meent Sijtje van der Lende, om de publiciteit uit de weg te gaan. 'Daar zijn ze te nuchter voor.'
Tonny de Jong zei vorig jaar in een interview: 'Ze stellen van die rare vragen, wat moet ik daar nou op antwoorden.' Atje Keulen: 'Ik heb wel eens tegen Mart Smeets gezegd: je moet niet van die moeilijke vragen stellen. Want er waren woorden bij, die snapte ik niet eens. Ik sprak thuis natuurlijk altijd Fries en dan stelde hij de vraag op zo'n manier dat ik het niet begreep.
'Toen ik de eerste keer Nederlands kampioen werd, vond ik het verschrikkelijk dat al die journalisten en fotografen om je heen gingen staan. En als er ineens van die grote lampen op je gericht zijn en je moet praten, is dat echt niet makkelijk. Als je dat voor het eerst meemaakt, dan is dat verschrikkelijk. Er zijn toch een hoop mensen die dan voor de televisie naar je zitten te kijken.
'Het hoort erbij, je moet het leren. Je ziet dat het bij Tonny nu ook veel beter gaat dan in het begin. Ze praat al veel gemakkelijker. Ik heb heel veel steun gehad aan Stien. Dan zei ze: tegen die journalist kun je beter niet te veel zeggen, of: met die man moet je maar geen afspraak maken, dat is een klier van een vent. Daar heb ik heel veel aan gehad, want in het begin ken je helemaal niemand.'
Tonny de Jong weet dit weekeinde alle aandacht op haar gericht. Met haar overwinningen op Gunda Niemann in de wereldbekerwedstrijden van dit seizoen reed ze zich ongewild naar de favorietenrol. 'Maar met Duitsers weet je het nooit', zegt Atje Keulen.
Bang dat De Jong onder de druk zal bezwijken, is ze niet. Haar gevleugelde uitspraak ik doe gewoon mijn best en dan zie ik wel waar ik eindig ligt De Jong ook in de mond bestorven. Van der Lende: 'Ze denkt er niet eens over na. De eerste keer dat ze mee mocht naar een EK wist ze bijvoorbeeld helemaal niet wanneer het was.
'Iedereen denkt dat ze het dit weekeinde wel even zal doen, maar zoiets doe je niet even. Je weet nooit wat Niemann doet. Als ze tegen elkaar moeten, dan kan het nog listig worden, want je ziet aan de ogen van Niemann dat ze bang is voor Tonny. Maar als Tonny eenmaal van iemand gewonnen heeft, dan verliest ze er niet zo snel meer van.'

Foto
	Atje Keulen-Deelstra FOTO HARRY COCK

