	Iraanse lente dichtbij in santurspel Kiani
	MUZIEK
Majid Kiani, klassieke muziek uit Iran. O42, Nijmegen.
Alleen, slechts gewapend met twee ragfijne hamertjes - de stelen dun als voelsprieten - hield de Iraanse santurspeler Majid Kiani het publiek een concert lang moeiteloos in zijn ban met oude Perzische muziek.
Uit de zeven families van toonschalen die deze traditie voorschrijft koos Kiani er vier. De een klonk robuuster dan de ander, maar wat voor sfeer deze dastgahs ook uitdrukken, vrolijker dan aangenaam melancholisch klinken zij nooit. Het herkennen van de subtiele verschillen tussen de dastgahs vereist een geoefend oor, maar gelukkig hoort bij iedere stemming een aanpak. Die varieert van ratelende ritmes, vol bravoure en woede, tot voorzichtige omspelingen en breekbare melodielijnen, herkenbaar als uiting van ingetogen tevredenheid.
Kiani toonde zich een meester in het aanbrengen van nuances daartussen. In de bijna vrolijk aandoende dastgah mahur speelde hij pronte motieven met solide versieringen. Het lijkt geen toeval dat deze toonschaal overeenkomt met het westerse majeur. En al heet Perzische muziek eenstemmig, de watervlugge tremolo's boven de krachtig doorzingende bassen wekten de schijn van meerstemmigheid.
Onmiskenbaar Oosters klonk daarentegen de toonschaal homayun, waarin alle halve tonen zijn vervangen door driekwarts-afstanden. 'Stel u een grote tuin voor, met veel witte bloemen en zingende vogels', adviseerde de citerspeler zijn luisteraars, en floot voor hoe in Iran een vogeltje de lente bezingt. Van simpele toonschilderingen was in zijn spel vervolgens niets te bespeuren.
Wel klonken er briljante improvisaties. Het mooist gebekte vogeltje mocht willen dat het kon zingen zoals Majid Kiani speelde.
Peter van Amstel

