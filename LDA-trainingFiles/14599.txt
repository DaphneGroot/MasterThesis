Bruce Willis.
Walter Bruce Willis (Idar-Oberstein (Rijnland-Palts), 19 maart 1955) is een Amerikaans acteur, producent en zanger.
Biografie.
Willis werd geboren op een Amerikaanse legerbasis in West-Duitsland. Zijn jeugd bracht hij door in New Jersey en nadat hij de middelbare school had afgerond, trok hij naar New York om acteur te worden. In eerste instantie waren dat rollen in toneelstukken.
Willis was van 1987 tot 2000 getrouwd met actrice Demi Moore. Een van hun dochters is actrice Rumer Glen Willis (1988). In 2009 hertrouwde Willis met een actrice-model.
Carrière.
Hij werd beroemd door zijn rol in de televisieserie "Moonlighting" (1985-1989), waarin hij samen met Cybill Shepherd speelde. Hij begon ook met een filmcarrière en brak met de eerste "Die Hard"-film in 1988 definitief door als filmacteur.
Als zanger had Willis in Nederland in 1987 een Top 10-hit met het nummer "Under the Boardwalk". Even daarvoor reikte hij niet verder dan de tipparade met "Respect Yourself", dat in de Verenigde Staten juist een grote hit was (5 in de Billboard Hot 100). Na 1987 bracht Willis geen platen meer uit. Verder was Bruce Willis nog te zien in de muziekvideo "Stylo" van de band Gorillaz in 2010.
Op 16 oktober 2006 kreeg Willis een ster op de Hollywood Walk of Fame.
