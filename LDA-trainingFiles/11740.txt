Cornelis Prul.
Cornelis Prul (Engels: Cornelius Coot) (1790-1880) is een fictieve eend uit de wereld van The Walt Disney Company. Hij is de stichter van Duckstad. De geestelijke vader van Cornelis Prul is Carl Barks.
Achtergrond.
Cornelis Prul werd geboren als Amerikaans staatsburger. Zijn voorouders woonden al geruime tijd in Amerika, en zijn wortels gaan terug tot de kolonisatie van Jamestown, Virginia (1607) en de reis van de Mayflower (1620), tot de dageraad van de Engelse kolonisatie van Noord-Amerika dus. Hij is echter de eerste van de Prul-tak die beroemd geworden is. Zijn geboorteplaats is onbekend, en voordat hij Fort Drakeburg bereikte (de plaats waar later Duckstad zou verrijzen), leefde hij als trekkende jager. Naar het zich laat aanzien is hij helemaal van de oostkust naar de westkust gereisd, waarbij hij zijn inkomsten verkreeg uit het verkopen van de huiden van de dieren waarop hij joeg.
Voor Cornelis Prul is in Duckstad een groot beeld opgericht, waarin hij trots met zijn snavel in de lucht gestoken, de inwoners van Duckstad wat maïskolven aanbiedt.
Cornelis Prul heeft één zoon, Theodoor Prul.
Standbeeld.
Tijdens een competitie die Oom Dagobert eens aanging met de maharadja van Hoedoejoestan, liet Oom Dagobert talloze beelden van Cornelis Prul bouwen in Duckstad, het ene nog groter en rijker versierd dan het andere.
Het standbeeld, waarop Cornelis Prul maïskolven in zijn hand heeft, beeldt het verhaal uit hoe Cornelis de Spanjaarden uit Fort Drakeburg verjoeg.
Voorgeschiedenis.
Voordat Prul Duckstad stichtte redde hij de Caliso-indianen van een bestaan in een reservaat. Als dank daarvoor hakten de indianen een standbeeld van hem uit in een grot.
