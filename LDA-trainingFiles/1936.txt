	'Blair doet Conservatieve coup teniet'
	Van onze correspondent
Bert Wagendorp
 LONDEN
'Wat we nu zien', zegt Barker, 'is de belangrijkste constitutionele hervorming in Groot-Brittanni출 sinds de Eerste Wereldoorlog. De komst van volksvertegenwoordigingen in Schotland en Wales maakt deel uit van een breed pakket van veranderingen, zoals de hervorming van het Hogerhuis, de integratie van de Europese Conventie voor de Mensenrechten in de Britse wetgeving en de mogelijke verandering van het kiessysteem door de komst van evenredige vertegenwoordiging. Ik ben er erg blij mee.'
De hervormingen van de regering Blair zullen, hoopt Barker, de constitutionele overval die de Conservatieven op Groot-Brittanni출 pleegden teniet doen.
'De afgelopen twintig jaar hebben we gezien hoe langzaam en meestal in het geheim de macht van het lokale bestuur is gereduceerd. Hoe, bijvoorbeeld in Londen, de gekozen lokale autoriteit werd afgeschaft. Hoe de macht en de budgetten groeiden van lichamen die niet controleerbaar waren en niet democratisch gekozen. Dat was me een constitutionele hervorming! Of liever: een constitutionele coup!
'De huidige vernieuwingen gaan in een andere richting. Naar grotere democratie, grotere openbaarheid en verdeling van macht. En ze vinden ook nog eens plaats na publieke consultatie. Wij weten niet wat ons overkomt. Deze hervormingen zullen, hoop ik, Groot-Brittanni출 veranderen in een opener, democratischer samenleving.'
Met name de instelling van een parlement in Schotland was volgens Barker van levensbelang voor het Verenigd Koninkrijk. 'Omdat er in Schotland een toenemend gevoel was dat ze werden geregeerd door Londense politici die niets begrepen van Schotse politiek en Schotse prioriteiten. Het was voor de stabiliteit en eenheid van het Verenigd Koninkrijk noodzakelijk dat er wat aan Schotland werd gedaan. Anders had daar het gevaar van afscheiding levensgroot geworden.'
De doortastendheid van de regering Blair heeft Barker positief verrast. 'Men zou het vanuit psychologisch oogpunt hebben kunnen begrijpen, als de Labourleiding na de verkiezingen had gezegd: mooi, we hebben een meerderheid van 197 zetels, waarom zouden we die macht decentraliseren? Het is prijzenswaardig dat ze dat, zo snel na de verkiezingen, toch in gang hebben gezet.
'Dat is bemoedigend voor de rest van het proces. Al zie je ook punten waarop ze de beloofde hervormingen vertragen. Bijvoorbeeld met de Wet Openbaarheid van Bestuur. De plannen voor invoering daarvan staan helaas op een laag pitje. Kennelijk is Labour er, nu ze aan de macht zijn, ook achtergekomen dat het zo zijn voordelen heeft als je het volk niet hoeft te vertellen wat je van plan bent. Hetzelfde geldt voor de invoering van een kiesstelsel van evenredige vertegenwoordiging. Die wordt ook op allerlei manieren vertraagd.'
De uitkomst van de referenda in Schotland en Wales zal niettemin uiteindelijk leiden tot hervorming van het Britse first-past-the-post-kiessysteem, denkt de hoogleraar. 'De nieuwe volksvertegenwoordigingen daar zullen gedeeltelijk via het systeem van evenredige vertegenwoordiging worden gekozen. Hetzelfde geldt straks voor het Europees Parlement. Dat zal er ongetwijfeld toe leiden dat we het kiessysteem voor het parlement in Londen als steeds zonderlinger zullen gaan zien.'
Nu Wales en Schotland vanaf 1999 een deel van hun eigen zaakjes mogen regelen, zullen ook de Engelse regio's aan de bel gaan trekken, verwacht Barker. 'Binnen een paar jaar, als ze zien dat Schotland en Wales zelf initiatieven kunnen ontwikkelen, zal er ook van die kant druk op de regering komen voor meer regionaal bestuur. De jaloezie van de Engelse regio's zal de motor zijn voor verdere decentralisering.'
Vanuit Wales en Schotland zal, denkt hij, als de parlementen eenmaal draaien, de druk om overheveling van meer bevoegdheden vanuit Westminster toenemen. 'Met name in Wales zal het nationalisme worden versterkt door de instelling van een Assemblee. Nu is er daar vooral sprake van een gevoel van culturele identiteit, maar in de Assemblee kan straks ook de eigen nationale politieke identiteit tot uitdrukking en ontwikkeling worden gebracht.'
Dat is precies waar tegenstanders van de decentralisering bang voor zijn, maar Barker niet. 'Ik denk niet dat decentralisering tot het uiteenvallen van het Verenigd Koninkrijk zal leiden. In Duitsland en de Verenigde Staten, met hun veel radicalere federale systemen, is toch geen sprake van fragmentatie? Integendeel, de systemen daar lijken voorwaarden voor relatieve stabiliteit. Dat is bemoedigend voor diegenen die hopen dat de Britse decentralisering juist tot grotere samenhang zal leiden.'
De enigen die zich volgens Barker zorgen moet maken, is de familie Windsor. 'Decentralisering zal absoluut gevolgen hebben voor de monarchie. Onze monarchie is in essentie een Zuid-Engelse monarchie. Zolang je de termen Engeland en Groot-Brittanni출 nog min of meer door elkaar heen kunt gebruiken, kwamen ze daar wel mee weg. Zodra het Verenigd Koninkrijk uit verschillende constitutionele eenheden zal gaan bestaan, krijgen ze grote, volgens mij onoplosbare problemen.
'Dan zal de monarchie tegelijkertijd moeten appelleren aan Schotse, Welsh, Britse, Engelse en misschien zelfs Ulster sentimenten. Kan prins Charles als hij in Schotland komt wel in een kilt gaan rondhuppelen, maar dat is onvoldoende. Decentralisering zal voor de monarchie een nog veel grotere bedreiging zijn dan de dood van Diana, prinses van Wales.'

