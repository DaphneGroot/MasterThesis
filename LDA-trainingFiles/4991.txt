	Volleybalsters VVC buigen in vijfde set voor Cannes
	Van onze volleybalmedewerker
VUGHT
Tijdens de seizoensouverture van de Champions League moesten de volleybalsters van VVC woensdagavond pas bij 17-19 in de vijfde set het hoofd buigen voor de Franse kampioen RC Cannes.
Titelhouder VVC debuteert dit seizoen in de Champions League, die bestaat uit twee groepen van acht ploegen. Gedurende zeven achtereenvolgende woensdagen strijden de teams om de hoogste twee plaatsen in hun poule. Die geven recht op een plaats bij het eindtoernooi dat in maart in Bergamo wordt gespeeld.
VVC begon in de Martinihal met spelverdeelster Fledderus in de basis. De international was door een operatie aan de enkelbanden maandenlang uitgeschakeld en speelde pas haar tweede officiÃ«le wedstrijd voor VVC. Toch ontpopte ze zich al snel tot de sleutelfiguur in haar ploeg. Ze lanceerde vol overtuiging haar sterkste aanvallers Van Thiel, Visser en Klemez. Daarnaast scoorde Fledderus regelmatig met haar opslag en blokkering.
Ook toen Fledderus halverwege de wedstrijd conditionele problemen kreeg, bleef VVC gelijkwaardig. Vooral de Vughtse opslag bezorgde Cannes, dat vorig seizoen nog de laatste vier haalde, hoofdbrekens.
VVC had duidelijk profijt van de gedegen voorbereiding en coaching. De speelsters hadden vooraf zes videobanden van de tegenstander bestudeerd. Trainer Krijnsen stond tijdens de wedstrijd electronisch in contact met een waarnemer, die achter de Franse ploeg steeds de afgesproken aanvalspatronen doorseinde.
En toch kon VVC het in de beste wedstrijd van dit seizoen niet afmaken. Krijnsen schreef dat toe aan 'verkeerde of ongelukkige keuzes bij opslag en coaching' op de cruciale momenten: 16-14, 13-15, 15-6, 16-17 en 17-19.

