	Rebellenleider matigt zijn oordeel over afgezette premier Tshisekedi Kabila ziet Kinshasa nu snel vallen
	 Van onze medewerker
Gert Van Langendonck
 GOMA
'Vooralsnog stellen wij ons tevreden met de westelijke Kasai. We wachten af of er binnen drie dagen goed nieuws komt uit Kinshasa over Mobutu's bereidheid om op te stappen. Zo niet, dan zullen wij u laten weten waar onze verst gevorderde troepen zich bevinden', zegt rebellenleider Laurent Dsir Kabila tijdens een gesprek met buitenlandse journalisten in Mobutu's vroegere paleis in Goma, dat nu dienst doet als rebellenhoofdkwartier.
Het ultimatum aan Mobutu volgt op de verovering door de rebellen van de op een na grootste stad van Zare, Lubumbashi, en de gewelddadige gebeurtenissen in Kinshasa, die een bruut einde hebben gemaakt aan de korte cohabitation van president Mobutu en oppositieleider Etienne Tshisekedi.
Kabila deed altijd geringschattend over Tshisekedi, die hij tot het kamp van de mobutisten rekende. Maar het is een feit dat ook in bevrijd gebied het afzetten van Tshisekedi bij de bevolking op onbegrip stuit. Tshisekedi wordt nog altijd bewonderd omdat hij de eerste Zarese politicus was die het tegen Mobutu durfde op te nemen.
Mogelijk heeft Kabila dit begrepen bij zijn bezoek aan het pas veroverde Mbuji-Mayi, de thuishaven van Tshisekedi. In elk geval lijkt hij zijn oordeel te hebben verzacht. 'Mobutu heeft Tshisekedi willen gebruiken tegen ons; zijn bedoeling was dat het een soort voetbalmatch zou worden tussen Kabila en Tshisekedi, met Mobutu als scheidsrechter. Dat is niet gelukt, omdat wij weten hoe Mobutu te werk gaat, maar Tshisekedi is in Mobutu's netten verstrikt geraakt. Hij heeft zich in het kamp vergist. Hij zou aan onze kant moeten staan, wij zullen hem graag ontvangen', aldus Kabila.
Het is onduidelijk welk effect het 'vertragen' van het rebellenoffensief zal hebben. 'Wij verwachten niet dat er de komende dagen grote dingen gebeuren', zegt Kabila, 'maar dat wil niet zeggen dat niet nog meer gebieden bevrijd zullen worden.'
Opmerkelijk is dat Kabila de gesprekken in Zuid-Afrika nog niet heeft afgeschreven. Immers, volgens waarnemers draaiden die onderhandelingen op niets uit. 'Neen, er tekent zich een gunstige evolutie af', meent Kabila. 'Wij hebben een kalender. Het gesprek ging over een ontmoeting Kabila-Mobutu, dan over een vreedzame overgangsperiode, vervolgens over het vertrek van Mobutu, en ten slotte over een staakt-het-vuren. In die volgorde.'
De gevechtspauze van drie dagen zou zijn ingegeven door 'zekere aanwijzingen dat de andere kant bereid is om een stapje in de goede richting te zetten'. Mogelijk was dat het resultaat van de verovering van Lubumbashi, terwijl het er voordien naar uitzag dat Mobutu's presidentile garde (DSP) daar een gevecht op leven en dood zou leveren met de rebellen.
De DSP zou nu proberen zich al vechtend een weg te banen naar het noordoosten en naar Likasi, maar die stad is ook al in handen van de rebellen gevallen. Volgens de Alliantie kreeg de DSP steun van de Unita-verzetsbeweging in Angola. De rebellenradio La Voix du Peuple maakte ook melding van de aanwezigheid van Belgische huurlingen aan de kant van de DSP.
Volgens Kabila is de val van Lubumbashi 'een grote stap' voor de Alliantie - niet alleen historisch en psychologisch gezien, maar ook militair, 'omdat nu het grootste deel van het land onder onze controle staat'. De gevechten rond de luchthaven van Lubumbashi gingen ook gisteren door, maar de rebellen wisten de elitetroepen van Mobutu uiteindelijk op de vlucht te jagen.
Op de luchthaven hadden zich de afgelopen dagen familieleden van de DSP'ers verzameld, met het oog op een evacuatie. Om aan brandstof te komen had de DSP de blanken in Lubumbashi bedreigd met het beschieten van de stad. De buitenlanders zijn op de chantage ingegaan, maar slechts een twintigtal hooggeplaatste militairen zou uiteindelijk langs deze weg uit Lubumbashi zijn weggekomen.
Volgens onbevestigde berichten zouden de rebellen deze week ook Bumba aan de Zarestroom hebben veroverd en, helemaal aan de andere kant van het land, de stad Songolo in het gebied van de Beneden-Zare. Songolo ligt 240 kilometer ten zuidwesten van Kinshasa. Indien de rebellen daar inderdaad zitten, moeten ze vanuit Angola zijn gekomen.
Laurent Kabila heeft vanaf het begin van de opstand in oktober gezegd dat Kinshasa op zijn laatst in juni zou vallen. Wat toen nog werd weggelachen als grootdoenerij is nu een serieuze mogelijkheid. Maar het is altijd de bedoeling geweest dat Kinshasa 'uit zichzelf' zou vallen, dat wil zeggen, nog v¢¢r de troepen van de Alliantie de stad zouden bereiken.
Volgens Kabila komt dat moment nu in zicht. 'Mobutu staat onder geweldige druk van zijn eigen bevolking, van een leger dat hem niet meer gehoorzaamt, en nu ook van de wereld', zegt hij, doelend op de oproep van de Verenigde Staten aan Mobutu om de macht af te staan. Een teken dat er in Kinshasa iets te gebeuren staat is dat de rebellenradio gisteren de buitenlanders in Kinshasa heeft opgeroepen de stad te verlaten.

Foto
	Rebellenleider Laurent Dsir Kabila. FOTO REUTER

