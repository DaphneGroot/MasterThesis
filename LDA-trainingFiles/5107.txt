	Lijdensweg Pellikaan voorbij na veertiende verliesbeurt op rij
	De lijdensweg van Pellikaan is voorbij. Na een veertiende nederlaag op rij (1-7 tegen Velo) neemt de ploeg van trainer Henk de Lange roemloos afscheid van de eredivisie. De plaats van de Tilburgse ploeg wordt overgenomen door Amersfoort, dat volgend jaar waarschijnlijk ook een eendagsvlieg zal blijken te zijn.
Na de reguliere competitie volgen alleen nog de play-offs, waaraan Oosterhout, Nuenen, ESCA en Duinwijck gaan deelnemen. Maar voor het zover is, zullen de voornaamste gevechten achter de vergadertafel plaatsvinden. Dat begint wellicht vanavond al, wanneer de clubs voor het jaarlijkse competitieoverleg om de tafel gaan met de nationale bond. Als de voortekenen niet bedriegen, kan het verder tot een botsing komen tussen de eredivisieclubs en het bondsbestuur.
Want belangrijke districten als Centrum en Zuid-Holland willen dat de eredivisie wordt gelijkgeschakeld met alle andere klassen. Gezien de verdeeldheid binnen de topclubs is de kans reëel dat dit onzalige idee nog wordt overgenomen ook. Een feit is wel dat er toenemende ontevredenheid is over het huidige eredivisiebeleid.
De vrouwen voelen zich gediscrimineerd omdat er voor hen maar één enkelspel is ingeruimd. Voor de mannen zijn dat er drie. Vrijwel geen enkele club voelt ervoor om een mannenenkelspel in te leveren voor een vrouwenpartij. De meeste voorkeur gaat uit naar uitbreiding van acht naar negen partijen.
Bij clubs als Nuenen en Duinwijck leeft tevens het idee dat er in elk geval minder eredivisieteams moeten komen. Er wordt hardop gesproken over vijf of maximaal zes teams in de eredivisie.
Landskampioen Nuenen komt met een voorstel om per weekeinde alle eredivisiewedstrijden bij één club af te werken. Voorzitter Kuijten: 'Je krijgt dan veel meer sfeer. Elke eredivisieclub komt een keer aan de beurt. Het wordt veel leuker voor het publiek en voor de media.'
Stand eredivisie: Oosterhout 14-25, Nuenen 14-20, ESCA 14-19, Duinwijck 13-15, Velo 13-13, Van Zijderveld 13-8, Culemborg 13-8, Pellikaan 14-0.


