	Vrij, maar blut
	'Door constant bezorgd te zijn over geld dalen mensen af naar een lager bestaansniveau', stelt Vladimir Zarev, de uitgever van het Bulgaarse literaire tijdschrift Savremennik. Toch lijken hij en de acht andere Oost-Europese uitgevers in het boek Publishing Portraits - Publishing in Central and Eastern Europe aan niets anders te denken.
De geldkwestie heeft zich na de bevrijding van het communisme plotsklaps opgedrongen aan de intellectuelen die de Oost-Europese literaire bladen en uitgeverijen bestieren. Voor de culturele elite van Praag tot Sofia pakte de fluwelen revolutie ironisch uit: weliswaar was eindelijk de censuur opgeheven, maar daarmee verdween ook de ruimhartige subsidiring van het intellectuele leven door de communistische regimes. De cultuur was vrij, maar blut.
Na een aanvankelijke hausse in de belangstelling voor vroeger verboden boeken koos het publiek al snel voor lichter verteerbare lectuur. Zo is de vertaling van het boek The Thornbirds de grote melkkoe van uitgeverij Mlada Fronta in Praag.
'Het enorme belang dat onder het communisme aan cultuur werd gehecht, was niet gebaseerd op een culturele, maar op een politieke behoefte', zegt de Hongaarse uitgever Gabor Csordas. 'Goede boeken en tijdschriften fungeerden als een soort oppositie', zegt de Bulgaar Zarev.
Van deze geprivilegieerde positie vervielen de uitgevers in armoede. Ze moesten hun tijdschriften zelf met de auto distribueren en 'verliesgevende boeken aanvaarden als een fact of life'. Doordat de inkomens in de Oost-Europese landen zo gering zijn, moeten de prijzen laag blijven. Maar de kosten van papier en drukkerij liggen wel op West-Europees niveau, zodat de meeste boeken onder de kostprijs weggaan.
Geen van de in dit boek geportretteerde uitgeverijen kan overleven zonder steun van bevriende drukkers, de eigen overheid of westerse subsidiegevers als George Soros. Ze hebben allemaal geld ontvangen van het Fund for Central and East European Book Projects (CEEBP).
Het fonds is gevestigd in Amsterdam en wordt zelf gesubsidieerd door de Europese Culturele Stichting, het Prins Bernhardfonds en de Nederlandse ministeries van OCW en Buitenlandse Zaken. Het boek over de uitgevers verschijnt ter gelegenheid van de vijfde verjaardag van het CEEPB, dat literaire tijdschriften en boeken steunt in vijftien Oost-Europese landen. Het wordt zondag gepresenteerd.
Gelukkig is zeuren over geld niet het enige dat de Oost-Europese uitgevers doen. Ze zijn vaak zelf schrijver of dichter. De portretten in het Engelstalige boek geven een aardig beeld van de denkwereld van de Oost-Europese intellectuelen. Het doet deugd dat er ook in deze periode van pijnlijke markthervormingen nog lieden zijn met belangstelling voor filosofie, jonge lokale schrijvers, en de Poolse pozie van Szymborska en Milosz. Zo goed en zo kwaad als het gaat maken ze zich het onbekende mechanisme eigen van de boekenmarkt.
De portretten zijn kundig geschreven door Rene Postma, Michel Maas en Olaf Tempelman, Nederlandse journalisten in Oost-Europa. Felix Kaplan beschrijft een Litouwse uitgever, en Vera Ebels-Dolanova, de directeur van het CEEPB, een samizdat-uitgever die een Tsjechische staatsuitgeverij ging leiden.
Niet overal is de politieke strijd voor de uitgevers voorbij. In Kroati noemen de nationalisten die aan de macht zijn Vesna Pusic en haar collega's 'vijanden van het land'. In Sarajevo zette de aan ms lijdende Nermina Kurspahic tijdens de zwaarste dagen van het Servische beleg het literaire tijdschrift Odjek voort, 'als een laatste symbool van normaal leven'.
Omdat er geen stroom was, waagde haar vader zijn leven om aan brandstof te komen voor de generator van de drukkerij. Sinds de oorlog gaan de verhalen in het blad vooral over kwesties als goed en fout. 'De onschuld lijkt voorgoed verloren te zijn', constateert Rene Postma.
Philippe Remarque

Foto
	Czeslaw Milosz FOTO ABC

