Irrationaal getal.
De beroemde wiskundige constante pi (π) is een van de bekendste irrationale getallen
Een irrationaal getal is een reëel getal dat niet te schrijven is als het quotiënt van twee gehele getallen. Is een getal wel te schrijven als een quotiënt van twee gehele getallen, dan spreken we over een rationaal getal. Rationale en irrationale getallen samen vormen de verzameling van de reële getallen.
Een bekend voorbeeld van een irrationaal getal is de vierkantswortel uit 2.
De Pythagoreërs bewezen dat de wortel uit 2 geen rationaal getal is. Doordat er in het beeld van de Pythagoreërs alleen maar rationale getallen bestonden, schrok men hier erg van. Zij probeerden het bewijs niet bekend te laten worden. Andere irrationale getallen zijn bijvoorbeeld π en e, evenals veelvouden en machten van deze getallen. De 'meeste' reële getallen zijn irrationaal, het aantal rationale getallen is aftelbaar oneindig, het aantal irrationale getallen is overaftelbaar.
Het is niet altijd eenvoudig om vast te stellen (en te bewijzen) of een reëel getal rationaal of irrationaal is. Van de constante van Euler is niet bekend of dit getal rationaal is of niet.
Geschiedenis.
De ontdekking van de irrationaliteit van het getal formula_1 speelt een belangrijke rol in de legendes over de Pythagoreërs.
Het concept van irrationaliteit werd sinds de 7e eeuw voor Christus impliciet aanvaard door Indiase wiskundigen, toen Manava (ca. 750-690 v. C.) geloofde dat de vierkantswortel van bepaalde getallen zoals 2 en 61 niet exact kon worden bepaald. Een andere bron stelt zelfs dat de irrationale getallen in India al in 1500 v.Chr door Nilakantha zouden zijn opgemerkt.
Het eerste bewijs van het bestaan van irrationale getallen wordt meestal toegeschreven aan een wiskundige uit de Pythagoraeïsche school, Hippasus van Metapontum. Hippasus deed deze ontdekking waarschijnlijk bij het identificeren van de zijden van de pentagram.
De toen geldende Pythagorese methode ging ervan uit dat er een voldoende kleine, ondeelbare eenheid moest bestaan, die gelijkmatig in een van deze lengtes alsook in de andere zou passen. Hippasus was in de 5de eeuw voor Christus echter in staat te deduceren dat er in feite geen gemeenschappelijke ondeelbare maateenheid kon bestaan, en dat de bewering van een dergelijk bestaan tot een contradictie leidde. Hij deed dit door aan te tonen dat, indien de schuine zijde van een gelijkbenige rechthoekige driehoek inderdaad commensurabel was met een van de benen van de driehoek, deze maateenheid tegelijkertijd oneven en even moest zijn, wat onmogelijk is.
In de Oudgriekse wiskundigen noemde men deze verhouding van incommensurabele groottes "alogos", of "onuitdrukbare" groottes.
Hippasus werd niet geprezen voor zijn bewijs: volgens een legende deed hij zijn ontdekking terwijl hij op zee was; zijn collega-Pythagoreërs zouden hem vervolgens prompt overboord hebben gegooid "... dit voor het feit dat hij een element in het universum had gevonden dat de leer... ontkende dat alle fenomenen in het heelal kunnen worden teruggebracht tot gehele getallen en hun verhoudingen." Een andere legende luidt overigens dat Hippasus enkel werd verbannen. Wat de persoonlijke consequenties voor Hippasus ook geweest mogen zijn, het is wel zeker dat zijn ontdekking een dramatisch probleem voor de Pythagoreïsche wiskunde en filosofie stelde, omdat de belangrijkste vooronderstelling van deze stroming, dat getal en meetkunde onscheidbaar zijn, werd ontkracht; het fundament werd onder hun theorie weggeslagen.
Theodorus van Cyrene bewees de irrationaliteit van de n-de wortel van gehele getallen tot en met 17, maar stopte waarschijnlijk omdat de algebra, waar hij gebruik van maakte, niet kon worden toegepast op de vierkantswortel van 17.
Het was niet tot Eudoxus van Cnidus zijn theorie van verhoudingen ontwikkelde, waarin zowel irrationale als rationale ratio's in aanmerking werden genomen, dat er een sterk wiskundig fundament voor de irrationale getallen werd gelegd. Een grootte "was geen getal, maar stond voor grootheden, zoals lijnstukken, hoeken, oppervlakten, volumes en tijd, grootheden die, zoals wij zouden zeggen, continu kunnen variëren. Groottes werden afgezet tegenover gehele getallen, die van de ene waarde naar de andere springen, zoals van 4 naar 5." Getallen zijn samengesteld uit een kleinste, ondeelbare eenheid, terwijl groottes oneindig klein kunnen worden gemaakt. Omdat er geen kwantitatieve waarden aan groottes werden toegewezen, was Eudoxos in staat om zowel rekening te houden met zowel commensurabele als incommensurabele verhoudingen door een verhouding in termen van groottes te definiëren, en proportie als een gelijkheid tussen twee verhoudingen. Door kwantitatieve waarden (getallen) uit de vergelijking te halen, vermeed hij de val om een irrationaal getal als een getal uit te willen drukken. De theorie van Eudoxos stelde de Griekse wiskundigen in staat enorme vooruitgang te maken in de meetkunde, aangezien deze theorie de noodzakelijke logische basis legde voor incommensurabele verhoudingen. Boek 10 van Euclides zijn "Elementen" is gewijd aan de classificatie van irrationale groottes.
