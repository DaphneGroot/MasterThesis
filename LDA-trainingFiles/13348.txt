Wierum (Friesland).
Wierum is een dorp in de gemeente Dongeradeel in de provincie Friesland gelegen tegen de Waddenzeezeedijk, die in een bocht om het dorp heenloopt. Het dorp telde in 2009 360 inwoners. Het dorp fungeert als startpunt van wadlooptochten naar de Engelsmanplaat.
Geschiedenis.
Wierum is een terpdorp. Op de terp staat de rond 1200 gebouwde Mariakerk. Het grootste deel van de kerk is in de 20e eeuw vervangen door nieuwbouw, alleen de toren met de westzijde van de kerk zijn nog in de oorspronkelijk staat gebleven. In de loop der tijd is de noordoostelijke zijde van het dorp door overstromingen in zee verdwenen. De kerk, die oorspronkelijk in het midden van het dorp lag, ligt nu tegen de zeedijk aan. De windvaan op de kerktoren, in de vorm van een aak, herinnert aan het visserijverleden van het dorp.
In de 19e eeuw vormde de visserij een belangrijke bron van inkomsten voor het dorp. Op 1 december 1893 vergingen 13 van de 17 vissersboten tijdens een zware sneeuwstorm. Daarbij kwamen 22 vissers om het leven. Een vissersmonument bij de zeedijk herinnert aan deze gebeurtenis.
Bij de kerk staat ook een standbeeld van een "wjirmdolster", een pierensteekster. Ook dit beeld herinnert aan de periode van de zeevisserij, waarbij vrouwen van het dorp zeepieren zochten op het wad voor de visvangst.
