	PLATEN: KLASSIEK
	Zeldzaam pakkende woede-aria in cantateserie Bach
Cantates van J.S. Bach, Volume 4, o.l.v. Ton Koopman. Erato 630-15562 (drie cd's).
Je hebt van die circussen, waar de leeuwentemmer dezelfde blijkt te zijn als de man die net je kaartje afscheurde. De degenslikster verkoopt in de pauze de ijsjes, en de toiletjuffrouw maakt een spagaat op de rekstok.
Vergelijkbare gevoelens van herkenning en vervreemding doen zich voor bij het luisteren naar Bachs cantate Tnet, ihr Pauken! Erschallet, Trompeten! (BWV 214) in de prachtige uitvoering van Ton Koopman en zijn Bachcircus The Amsterdam Baroque Orchestra and Choir.
Bach schreef de cantate in 1733 voor de Geburtstag van Maria Josepha, de keurvorstin van Saksen. Het openingskoor en het slotkoor van deze cantate laten zich echter - enige wijzigingen ten spijt - direct herkennen. Het zijn markante tonen uit Bachs (later geconcipieerde) Weihnachts Oratorium.
Dat is ¢¢k een set cantates, en ook die is bedoeld ter viering van een geboortedag. Alleen betreft het daar niet meer de keurvorstin van Saksen, of het elfjarige kroonprinsje Frederik, uit wiens cantate BWV 213 ook delen werden overgenomen ter viering van de komst van Gods Zoon.
Het merkwaardige is, dat de muziek evenzeer beantwoordt aan haar 'geestelijke' doelstelling als aan de 'wereldlijke'. Het recyclen van koren en aria's dat Bach zo veelvuldig beoefende, het maakt eenvoudig niet uit. De klank voegt zich naar de gebeurtenis, en neemt haar als het ware in bezit. Hetzelfde mirakel maakt Bachs Hohe Messe, gecomponeerd en gerecycled over een periode van vele jaren, tot een wonder van eenheid. Zelfs een geheel uit ander Bachwerk in elkaar gestoken pasticcio als de Markus Passion, zoals samengesteld door de dirigent van de Bachvereniging Jos van Veldhoven (deze week op tournee) heeft een soort geldigheid.
Volgens de Amerikaanse Bachexpert Christoph Wolff waren de noties wereldlijk en geestelijk Bach bij het componeren geheel vreemd. Dat is een van de interessante observaties van Wolff, wiens teksten in de cd-boekjes bij Koopmans Bachcantates al reden genoeg zijn voor een integrale aanschaf van de (tot nu toe verschenen) delen 1 tot en met 4 van deze cyclus.
Nu ja, de muziek mag er ook zijn, en zeker ook Koopmans interpretaties van de wereldlijke cantates in Volume 4. Met zijn solozangers slaat Koopman weer aan het schuiven. Vier sopranen bijvoorbeeld: Lisa Larsson, Els Bongers, Anne Grimm, Caroline Stam. Daardoor ontstaat per cantate weer een ander vervreemdingseffect (in omkering vergelijkbaar met de wissel-gag die het tv-programma Poets ooit bood: iemand vraagt een ander de weg, de aangesprokene antwoordt; werklieden schuiven er tussendoor met een grote plaat hout; als ze voorbij zijn is de wegvrager verdwenen en staat in zijn plaats een ander te luisteren).
Het 'wereldlijke' kan in zijn functie uiteenlopen. Sterk ontroerend - in de compositie voorzien van harmonische verrassingen in Bachs meest superieure stijl, in de uitvoering voorzien van Koopmans meest fluwelen geluid - is de cantate BWV 198, Lass Frstin, lass noch einen Strahl. De cantate klonk in 1727 bij de begrafenis van weer een andere keurvorstin, Christiane Eberhardine. Opmerkelijk is Koopmans Arcadische toevoeging van luiten aan het continuo. Zeldzaam pakkend is de woede-aria Rase nur, verwegner Schwarm in de keurvorstelijke feestcantate Preise dein Glcke (BWV 215).
Het ijltempo maakt de uitvoering van de bas Klaus Mertens is tong- en strottenhoofdbrekend, maar niet minder melodieus. Koopman en zijn ensemble bereiken in het instrumentale contrapunt een perfectie en ritmische swing die zich niet makkelijk laat overtreffen, behalve dan door Koopman en zijn ensemble in de hilarische bas-aria Hat man nicht mit seinen Kindern van de niet onbekende Kaffee-Kantate BWV 211.
De lastige 'Italiaanse' cantate Non sa che sia dolore is kort en fijntjes - met een dappere maar niet geheel overtuigende sopraan (Lisa Larsson). Bij de cantates BVW 204 en BWV 201 ('Strijd tussen Phoebus en Pan', met snaren tegenover houtblazers) hadden we de neiging af en toe een nummer over te slaan, waar we toch ook weer spijt van kregen - wat de eenheid niet echt bedierf, want het bleef Bach.
Tussen haakjes, in het continuospel is de clavecinist en improvisator Koopman zoals bekend geheel met Bach vergroeid - nu ook weer zonder een moment in routine te vervallen. Zijn versieringen zijn niet alleen versieringen, maar ook subtiele aanjagers en ritmische injecties. Deel vier is een geslaagde aflevering.
Roland de Beer

Foto
	Ton Koopman   J.S. Bach

