Volksraadpleging.
Een volksraadpleging of referendum is het voorleggen van een vraag met betrekking tot wetgeving aan de kiesgerechtigden in een land of een bepaald gebied. Dit voorleggen gebeurt door een bepaalde overheid (al of niet in opdracht van de desbetreffende bevolking). Net als bij verkiezingen komen de kiesgerechtigden naar het stembureau of stemmen op afstand en maken hun keuze met betrekking tot de vraag.
Wanneer de overheid juridisch niet verplicht is de uitslag te respecteren, spreken we van een volksraadpleging. Wanneer de uitslag bindend is spreekt men van een referendum.
Landen.
Australië, België, Brazilië, Canada, Chili, Costa Rica, Denemarken, Egypte, Frankrijk, Hongkong, IJsland, Irak, Iran, Ierland, Italië, Kroatië, Malta, Moldavië, Marokko, Nederland, Nieuw-Zeeland, Noorwegen, Pakistan, Portugal, Puerto Rico, Roemenië, Servië, Singapore, Slovenië, Spanje, Taiwan, Thailand, Turkije, Uruguay, Verenigd Koninkrijk, Verenigde Staten, Zweden en Zwitserland.
In Zwitserland heeft men de meeste ervaring opgedaan met referenda, die in de Grondwet ("Bundesverfassung") zijn vastgelegd (zie Referendum in Zwitserland).
Raadgevend referendum.
Referendum in Utrecht voor het Verdrag tot vaststelling van een Grondwet voor Europa alsmede de verruiming van de winkelsluitingstijden in 2006.
In Nederland bestaat de mogelijkheid om een raadgevend referendum te houden sinds 1 juli 2015 op basis van de "Wet Raadgevend Referendum". In principe is dat mogelijk voor alle aangenomen wetten tenzij uitzonderingen van kracht zijn. Zo is het niet mogelijk om een referendum te verzoeken over rijkswetten, de begroting, of het koningshuis. Een aanvraag van een referendum verloopt in twee stappen. In de eerste fase kan een inleidend verzoek worden ingediend door 10.000 stemgerechtigde Nederlanders binnen 4 weken na publicatie van de wet. Indien voldoende inleidende verzoeken zijn ontvangen, treedt de tweede fase in werking en dienen binnen 6 weken 300.000 verzoeken te worden ingediend. Als aan die voorwaarde is voldaan, wordt een referendum gehouden.
Als de meerderheid bij referendum tegen de wet stemt, en de opkomst is boven de 30%, wordt de wet niet van kracht, tenzij hij opnieuw wordt goedgekeurd door het parlement.
Bindend referendum.
De "Wet van 30 september 2014, houdende verklaring dat er grond bestaat een voorstel in overweging te nemen tot verandering in de Grondwet, strekkende tot opneming van bepalingen inzake het correctief referendum" is een in eerste lezing aangenomen Grondwetherziening voor de invoering van een bindend correctief referendum.
Geschiedenis.
Er waren volksraadplegingen van 2002 tot 2005 geregeld in de Tijdelijke referendumwet. Volgens deze wet was een wet of verordening afgewezen als de meerderheid van het aantal uitgebrachte stemmen tegen was, en die meerderheid ten minste 30% van het aantal kiesgerechtigden omvatte. In dat geval was de overheid verplicht het wetsvoorstel te heroverwegen. Het referendum was dus niet bindend. Ze konden alleen gaan over wetten die door de Tweede Kamer waren aangenomen. Er heeft geen referendum op grond van deze wet plaatsgevoneden. Voor het referendum over de Europese Grondwet is een aparte wet aangenomen (zie hieronder).
Op lokaal niveau zijn referenda soms mogelijk door plaatselijke verordeningen. D66 pleit sinds 1986 voor het invoeren van referenda. Sinds 2001 was het mogelijk via een raadplegend referendum de bevolking te laten kiezen tussen twee kandidaten voor het burgemeesterschap van een gemeente. Dit is echter in 2008 weer afgeschaft, wegens lage opkomsten.
In juni 2005 is in Nederland voor het eerst in 200 jaar een landelijk raadplegend referendum gehouden over het Verdrag tot vaststelling van een Grondwet voor Europa. Zie hiervoor Referendum over het Verdrag tot vaststelling van een Grondwet voor Europa. Het was het gevolg van een initiatiefwetsvoorstel van Farah Karimi (GL), Niesco Dubbelboer (PvdA) en Boris van der Ham (D66).
Het Nederlands referendum over de Associatieovereenkomst tussen de Europese Unie en Oekraïne was een raadgevend referendum dat heeft plaatsgevonden op 6 april 2016.
Veel gemeenten en enkele provincies hebben in een referendumverordening geregeld op welke wijze een referendum kan worden aangevraagd en wanneer de uitslag gezien wordt als een advies voor de volksvertegenwoordiging.
België.
In België is alleen een volksraadpleging op gemeentelijk of provinciaal niveau mogelijk.
Vlaanderen.
In tegenstelling tot de politieke verkiezingen is deelname aan een volksraadpleging in Vlaanderen niet verplicht. Oorspronkelijk was een opkomst van 40% vereist voor een geldige volksraadpleging. In het nieuwe gemeentedecreet en provinciedecreet is de minimale opkomst verlaagd. Afhankelijk van het aantal inwoners moet het aantal uitgebrachte stemmen minstens 10 à 20% zijn van het totaal aantal inwoners om de uitgebrachte stemmen te mogen tellen. Alle inwoners ouder dan 16 jaar zijn stemgerechtigd. De uitslag van een volksraadpleging is in Vlaanderen niet bindend.
Het gemeentelijk referendum wordt in Vlaanderen geregeld door art 205 e.v. van het gemeentedecreet.
Het provinciaal referendum wordt geregeld door art. 198 e.v. van het provinciedecreet.
Koningskwestie.
Een beroemd/berucht Belgisch plebisciet was dat omtrent de Koningskwestie, in 1950 keurde de regering Eyskens een referendum goed, dat de wet op onmogelijkheid tot besturen ophief en zou moeten beslissen over de terugkeer van Leopold III. Dit referendum wees uit dat 57% van de Belgen voor een terugkeer van de koning was. (Al heerst er vaak de foute perceptie dat het hier ging om een stemming met Vlaanderen pro en Wallonië contra, dit is echter ongenuanceerd en niet helemaal correct. Het waren enkel de provincies Luik en Henegouwen (progressief socialistische regio’s) die tegen de terugkeer waren). De koning vond dat dit, ondanks de zeer nipte 57%, een ontegenspreekbare meerderheid was en keerde terug. De regering Eyskens en prins Karel, toenmalig regent en broer van de koning, waren impliciet tegen deze terugkeer omdat ze wisten dat de terugkeer tot groot ongenoegen zou leiden bij een deel van de bevolking. Dat zou het land in gevaar brengen. Zij kozen dus voor de vlucht vooruit, Eyskens bood het ontslag van de regering aan, met de bijbehorende misnoegdheid van het volk. Dit leidde tot rellen en doden met als gevolg dat de positie van Leopold onhoudbaar werd. Uiteindelijk zag Leopold in dat hij nog maar één kans had om de monarchie en daarmee het land te redden: hij trad af en zijn toen nog zeer jonge zoon Boudewijn werd koning.
Dit volksreferendum was een eenmalig gegeven. De bijna faliekante uitkomst van dit referendum voor het land, zou er mede voor zorgen dat dit ineens ook het laatste nationale referendum was. Nu zijn in België enkel nog referenda mogelijk op gemeentelijk of provinciaal niveau.
