	Fokker Aviation wordt partner bij bouw van Europese Jumbojet
	DPA,ANP
AMSTERDAM
Fokker Aviation, onderdeel van het machinebouw- en ingenieursconcern Stork, gaat met Airbus samenwerken bij de bouw van een nieuwe Airbus A3XX, de Europese tegenhanger van de Amerikaanse Jumbojet 747. Met de ondertekening van een intentieverklaring vrijdag wordt het enige overgebleven Fokker-onderdeel een van de risicodragende partners van Airbus.
Stork ziet het intentieverdrag als een eerste stap van een sterkere binding met Airbus. Samen met andere Nederlandse firma's die producten leveren aan de vliegtuigindustrie, hoopt Stork een aandelenbelang te kunnen nemen in de Europese vliegtuigbouwer.
'Samen met de anderen zijn we als BV Nederland ge√Ønteresseerd in een belang. We spelen binnen die Nederlandse luchtvaartsector een voortrekkersrol. Dat is wat we altijd hebben gewild, nadat we de gezonde delen van Fokker over hadden genomen. Stork wil, eventueel met anderen, een rol spelen binnen de luchtvaartwereld. Daar zijn we gebrand op', zegt een woordvoerder van Stork. Naast de Fokker-onderdelen van Stork zitten het luchtvaartlaboratorium NLR, Daf Special Products, Ten Cate, Driessen Aircraft, Holland Signaal, Alcoa Nederland en Akzo Nobel in het nieuwe luchtvaartcluster.
De samenwerking met Airbus voor het leveren van onderdelen aan de A3XX is nog niet definitief, zo tekent de woordvoerder van, maar 'het is natuurlijk geen flauwekul als Airbus ons uitzoekt'. Fokker stuurt nu enkele mensen naar de hoofdvestiging van Airbus in het Franse Toulouse. 'Daar wordt onderzocht wat we voor Airbus kunnen betekenen', aldus de zegsman. Aan het eind van het jaar wordt duidelijk of Fokker Aviation definitief in het nieuwe Airbus-project zal stappen. Of Stork een deel van de opdrachten kan binnenhalen, is ook afhankelijk van Airbus zelf. Die moet nog beslissen of de bouw van een Europese Jumbojet doorgaat.
Fokker Aviation kan bij het doorgaan van de bouw van de A3XX veel omzet binnenhalen. In potentie gaat het om een opdracht van ongeveer 3,3 miljard, verdeeld over tientallen jaren. Fokker Elmo op Woensdrecht zou de bekabeling moeten gaan verzorgen, terwijl Fokker Aerostructures in Papendrecht onderdelen voor de vleugels en vliegtuigstaart kan leveren.
De A3XX van Airbus moet een vliegtuig worden met meer dan vijfhonderd passagiers. Vanaf 2003 gaat het toestel rondvliegen. Door de introductie van de nieuwe machine, die miljarden dollars aan ontwikkelingskosten zal opslokken, hoopt Airbus ook binnen het topsegment van zeer grote vliegtuigen de concurrentie met grootmacht Boeing aan te kunnen.

