	ECD bezorgd over ondernemers met privé-klinieken
	Van onze verslaggeefster
Jet Bruinsma

DEN HAAG
De Economische Controledienst (ECD) maakt zich zorgen over ondernemers die de praktijk van medisch specialisten opkopen om daar een winstgevende privé-kliniek te vestigen. De ECD heeft tot dusver twee van dergelijke klinieken ontdekt, waar hogere tarieven in rekening werden gebracht dan wettelijk is toegestaan.
De ECD beschikt niet over de mankracht om de 'markt' van deze commerciële gezondheidszorg diepgaand te onderzoeken, aldus een woordvoerder.
Kitee Beheer BV is eigenaar van een van de twee praktijken: de Bergman-kliniek voor plastische chirurgie in Bilthoven, die eerder was gevestigd in Blaricum. De BV werd augustus vorig jaar door de rechtbank in Amsterdam veroordeeld tot een boete van dertigduizend gulden, waarvan tienduizend voorwaardelijk.
Enig aandeelhouder van Kitee Beheer is volgens het handelsregister WM Management BV te Bennekom. Directeur daarvan is W. Malenstein. Hij is eigenaar van een internationaal transportbedrijf in Ede.
De Bergman-kliniek was oorspronkelijk gevestigd in Blaricum. De kliniek werd in 1994 overgenomen door Kitee Beheer en verhuisde kort na de uitspraak van de Amsterdamse rechter naar het terrein van het voormalig ziekenhuis Berg en Bosch in Bilthoven.
Tegen de andere praktijk, gevestigd in Zuid-Holland, loopt het onderzoek nog. De ECD wil daarover geen nadere informatie geven. De 'commerciële jongens' baren de ECD in toenemende mate zorgen, zegt de woordvoerder. Ze zijn zelf geen arts, maar kopen privé-praktijken op om er 'freelancende artsen' aan het werk te zetten.
De ECD heeft sinds eind 1995 opsporingsonderzoeken ingesteld naar tientallen medisch specialisten en enkele fysiotherapeuten (in totaal 72 personen) die te hoge tarieven in rekening hadden gebracht. Daar was in totaal een bedrag van tien miljoen gulden mee gemoeid.
Inmiddels zijn de dossiers van drie à vier artsen overgedragen aan de officier van justitie. De ECD heeft daarnaast sinds maart vorig jaar nog dertig specialistendossiers in de kast liggen die wegens gebrek aan mankracht nog niet zijn onderzocht.
De meeste specialisten waren werkzaam in privé-klinieken en brachten hun patiënten niet alleen het honorarium in rekening, maar ook het zogenoemde neventarief: de kosten voor verband, medicijnen, gebruik operatiekamer en apparatuur. De overheid gedoogt privé-klinieken. Dat houdt in dat de artsen wél hun honorarium mogen declareren bij de verzekeraar, maar niet het neventarief.
Een minderheid van de specialisten hanteerde te hoge tarieven, bijvoorbeeld het weekendtarief voor verrichtingen die door de week werden uitgevoerd. Ook het ingewikkelde tarievenstelsel leidde tot foutieve en te hoge declaraties.
De huisartsen declareerden volgens de ECD tien tot twaalf miljoen te veel. De Landelijke Huisartsen Vereniging bestrijdt dat: het ging om met de ziekenfondsen afgesproken toeslagen voor patiënten die bij een ziekenfonds buiten de regio waren verzekerd.

