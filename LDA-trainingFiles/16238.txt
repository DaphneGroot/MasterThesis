Govert Goudglans.
Govert Goudglans (Engels: Flintheart Glomgold) is een personage uit de strips van Disney. Hij is bedacht door Carl Barks.
Achtergronden.
Goudglans is op Dagobert Duck na de rijkste eend ter wereld en daarom diens gezworen vijand. Waar Dagobert zijn geld op een eerlijke manier verdient, probeert Govert het via de oneerlijke weg. Hij is tot alles bereid om geld te verdienen, zelfs al moet hij zijn rivalen in gevaarlijke situaties brengen. Govert en Dagobert houden vaak wedstrijden wie het rijkste of de grootste avonturier is. Dagobert wint deze wedstrijden normaal gesproken, maar door Goverts listen wordt het toch altijd kantje boord.
Dagobert Duck en Govert Goudglans ontmoeten elkaar voor het eerst in de Afrikaanse provincie Transvaal, terwijl ze allebei op zoek zijn naar goud. Dit wordt echter pas verteld in het verhaal "De schrik van Transvaal" (1993) van Keno Don Rosa.
Woonplaats.
Govert heeft een geldpakhuis, net als Dagobert. Waar dat geldpakhuis staat is een twistpunt tussen verschillende tekenaars. Carl Barks liet Govert in Zuid-Afrika wonen en ook Keno Don Rosa situeerde het geldpakhuis van Goudglans in dit land, in de Limpopo-vallei van Valstraan, hetgeen een parodie is op de voormalige Zuid-Afrikaanse provincie Transvaal. In de periode tussen Barks en Rosa heerste in Zuid-Afrika echter de apartheid en daarom kozen veel tekenaars ervoor om Govert toch maar in Duckstad te plaatsen.
Verwarring met andere personage.
De situering van Goudglans in Duckstad heeft geleid tot enige verwarring met een ander Duck-personage, namelijk John Rockerduck, de op-twee-na-rijkste-eend-ter wereld. Verschillende vertalers hebben Goudglans en Rockerduck door elkaar gehaald.
DuckTales.
In "DuckTales", een tekenfilmserie van Disney uit de late jaren tachtig, dient Govert Goudglans als Dagobert Ducks grootste rivaal. De Amerikaanse stemacteur Hal Smith leende voor deze serie zijn stem aan Goudglans; zijn Nederlandse stem werd ingesproken door Peter Aryans.
