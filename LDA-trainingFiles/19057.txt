Den Deel.
Den Deel is een Nederlands gemaal gelegen in het Boterdiep tussen Fraamklap en Onderdendam. Het dient om de gevolgen van de bodemdaling door de winning van aardgas te compenseren. Het gemaal is bijna geheel in glas gebouwd en geldt als een van de mooiste, moderne gemalen van Nederland.
In het gemaal bevindt zich een vislift. De vis wordt gelokt door een zachte stroom en komt zo in een bak terecht. Op gezette tijden wordt deze omhoog gehesen, waarna de vis verder kan zwemmen.
Naast het gemaal ligt een schutsluis.
Het gemaal is genoemd naar het gedeelte van de Delf dat hier "Deel" heette. De streek ten noorden van het gemaal heet ook Deel, maar staat meer bekend als Anderwereld.
