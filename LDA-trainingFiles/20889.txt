Treemonisha.
Treemonisha is de eerste en enige opera uit 1911 van Scott Joplin waarvan de partituur bewaard gebleven is.
Scott Joplin was in die tijd een grote muzikale ster door zijn rags die vooral in bordelen en cafés gespeeld werden. Volgens de toen heersende ideeën over "negers" zou hij niet in staat zijn een serieuze opera te maken. Toen hij dan ook in New York probeerde om zijn opera uitgevoerd te krijgen, lukte dit niet. Het stuk werd door Scott Joplin in 1911 zelf uitgegeven. Een tweede opera, "A Guest of Honor", waaraan Joplin werkte, heeft hij vernietigd voordat hij overleed aan syfilis.
Pas in 1972 werd "Treemonisha" voor de eerste keer door een amateurgezelschap opgevoerd. Hierdoor raakte de opera in de belangstelling, waarna er in 1976 een professionele uitvoering volgde door de "Houston Grand Opera Production". Deze uitvoering werd door Deutsche Grammophon opgenomen. In Nederland werd de single ook uitgebracht en bereikte op 23 oktober 1976 zelfs een vijfde plaats in de Top 40 wat zeer uitzonderlijk was voor dit genre muziek.
Treemonisha is een opera in drie delen. Qua opbouw - met aria's, dialogen en koren - voldoet deze compositie aan de normen die in die tijd aan een opera gesteld werden. Omdat de ragtime echter als muziekstijl niet in overeenstemming was met het idee van "serieuze" muziek, werd het stuk als onuitvoerbaar beschouwd.
