	Niet huilen achter de tikmachine Rascha Peper wil de absurditeit van het leven exact beschrijven
	RASCHA PEPER (48) kan het woord 'passie' niet meer horen. 'Het klinkt zo vreselijk goedkoop.' Maar het is waar dat ze graag schrijft over personages die er eigenaardige verlangens op na houden. Haar karakters zijn steevast onhandige sukkels, in zichzelf gekeerde wroeters of hooggestemde fantasten. Het zijn, zegt ze zelf iets netter, 'mensen die de vlotheid en het gemak missen om zich op een prettige manier staande te houden'. Ze dromen zichzelf een uitweg.
In Alle Verhalen, de dikke verzamelbundel die onlangs verscheen, figureren een halfzacht moederszoontje dat griezelig ver gaat in zijn liefde voor antieke poppen; een monsterachtige gestichtsdirecteur die wordt geobsedeerd door orde, symmetrie en een jonge patinte die aan syfilis lijdt; een middeleeuwse monnik die zichzelf verliest in zijn liefde voor de aanstaande koning van Rome, en een gek dametje dat 's nachts koste wat het kost verlossing zal vinden in de rivier.
Hoe absurd deze passies ook mogen lijken, het bijzondere is dat je je zonder moeite in de hoofdpersonen kunt verplaatsen. Ze hebben niets vreemds of mysterieus, ze zijn volstrekt begrijpelijk. Nat££rlijk geeft die gestichtsdirecteur de schone syfilislijdster een klap op haar kop om van haar af te komen. L¢gisch dat de poppenverzamelaar opgewonden raakt bij de gedachte aan het gladde hieltje van de 'biscuit-brunette'. Bij Rascha Peper wordt het absurde doodgewoon. Niet in het minst omdat de karakters, gepassioneerd of niet, de eersten zijn om zichzelf te relativeren. Ze hebben niets dweperigs. Elk verhaal is een kraakhelder, afgerond portret, geschreven in een laconieke, onderhoudende stijl.
Haar personages, zegt ze, doen eigenlijk precies wat Rascha Peper zelf nooit zou doen: ze laten zich gaan. Ze kunnen dromen en werkelijkheid niet meer van elkaar onderscheiden, en gaan daardoor onherroepelijk onderuit. Dat zou haar nooit gebeuren. 'Ik heb mezelf behoorlijk in de hand en wil me niet laten meeslepen. In situaties waar dat zou kunnen gebeuren, trap ik vrij snel op de rem. Zo ben ik wel.'
Liever koestert ze zich in haar 'misschien wel saaie bestaan'. 'Als ik lees wat andere schrijvers allemaal meemaken, denk ik: waar halen die de tijd vandaan om te schrijven?' Zij beleeft alleen in gedachten wilde avonturen, kan al haar fantasien en verlangens kwijt in haar personages. 'Ik hou ervan aan de zijkant te staan, te observeren. Ik heb sterk de neiging om nergens aan mee te willen doen. Wat natuurlijk geen oncomfortabele positie is voor een schrijver.'
Niet dat ze zielig is, of wereldvreemd. Ze kan bovendien heel goed de schijn ophouden. Dame van de wereld, maar heel conformistisch. 'Ik ben een beetje een keurige, teruggetrokken mevrouw die verder niet zo veel interessants, provocerends of schokkends te melden heeft.'
Rascha Peper woont in een luxe appartement met uitzicht op de Amstel. Lederen fauteuils, glazen tafels, oosterse prenten aan de wand. Geen rommel, geen stof. Ze is netjes gekleed, perfect opgemaakt, articuleert zoals het hoort en lacht veel, soms op het giechelige af. Vrouw van een diplomaat, met n puberzoon die in het souterrain zo veel herrie mag maken als hij wil.
Ze debuteerde pas laat, in 1990, met de verhalenbundel De Waterdame. Daarna volgden in rap tempo Oesters (1991), de verhalenbundel Oefeningen in Manhaftigheid (1992), en de romans Rico's Vleugels (1993) en Russisch Blauw (1995). Een 'rasverteller' is ze door critici genoemd, iemand die weet hoe zij de lezer moet meeslepen. Rico's Vleugels stond op de shortlist voor de AKO-literatuurprijs, voor Russisch Blauw ontving ze in 1996 de Multatuliprijs.
Hoe positief Rascha Peper soms ook besproken werd, en hoe goed haar boeken ook verkopen: veel belangstelling van de media heeft ze nooit gehad. Logisch, vindt ze. Wat moeten die nu met een mevrouw als zij? 'Zo'n hulpkelner op Manhattan, een leuke schlemiel met warrig haar die allerlei spannende dingen weet te melden, is toch veel interessanter.' Ze heeft er ook geen behoefte aan. 'Het liefst sta ik helemaal niet met mijn kop in de krant, maar dan worden je boeken niet verkocht en dat wil ik ook niet.' Rascha Peper heeft geen 'boodschap', zegt ze. Niets nieuws te melden. 'Nieuw is helemaal niet interessant. Het gaat toch altijd om variaties op dezelfde thema's.'
In geen enkel opzicht is ze modieus, en juist dat maakt haar opmerkelijk. Ze ziet er absoluut geen heil in om over zichzelf te schrijven, bijvoorbeeld. 'Ik erger me vaak aan dat navelstaardige geschrijf. Wat denkt zo'n schrijver eigenlijk wel, waarom zouden wij willen weten waarom hij in het caf zit en wat hij daar doet?' Evenmin moet ze veel hebben van 'typisch vrouwelijke literatuur'. Relaties, kinderen, en hoe anders de mannen wel niet zijn: het heeft allemaal zo weinig 'eeuwigheidswaarde', vindt ze. 'Ik ben meer genteresseerd in wat mannen en vrouwen verbindt dan in zoiets tijdgebondens als de verstoorde relatie tussen de seksen.'
Tsjechov, Toergenjev, Elsschot, Bordewijk: dat zijn haar voorbeelden. En Hotz natuurlijk, met wie een criticus haar laatst vergeleek, tot haar grote eer. Rascha Peper hoort nergens bij, denkt ze, - 'Ik zou geen Nederlandse schrijfster weten met wie ik me verwant voel' -, maar als ze al in een traditie staat, dan is het de traditie van de echte vertellers in de literatuur. 'Ik hou van verhalen met een kop en een staart en wil een compleet beeld geven van een persoon, zodat die echt tot leven komt.' Vaag geschreven, impressionistisch of fragmentarisch proza is aan haar niet besteed.
ZE ZOU NIET anders kunnen. Schrijft Rascha Peper, zoals in Russisch Blauw, over een jongen die een overmatige belangstelling heeft voor de Russische tsarenfamilie, dan zorgt ze dat ze  lles van de Romanovs weet. Zoals ze zich ook grondig verdiepte in de schelpenwereld voor Rico's Vleugels, waarin ze een ouder echtpaar beschrijft dat een indrukwekkende schelpenverzameling koestert (en deze in vlammen ziet opgaan wanneer de man in zijn geiligheid het schoffie Rico achterna loopt).
Rascha Peper kan niet aan het werk voordat ze een gedetailleerd beeld heeft van een personage en zijn omgeving. Niet omdat de lezer dat allemaal moet weten, maar omdat zij het zelf precies voor zich moet zien. 'Tijdens het schrijven van Russisch Blauw had ik een plattegrond van de tuin bij de hand. Ik kan die jongen niet door de tuin laten lopen als ik niet weet of de hortensia's daar staan en de rozen daar, of omgekeerd.'
Pietluttig misschien, maar fouten kan ze niet uitstaan. Fictie of niet, het moet kloppen. 'Ik ben daar heel kinderachtig in. Als er staat dat iemand een T-shirt aan heeft en vijf bladzijden verder rolt hij zijn mouw op, irriteert me dat mateloos.'
Natuurlijk gaat het ook bij haar wel eens mis. Dan krijgt ze een brief: kunt u mij vertellen hoe iemand zijn neus kan snuiten in lijsterbesbladeren? Vrselijk.
Voor alles wil Rascha Peper realistische verhalen schrijven. Verhalen waarin ze het leven zoals het is zo exact mogelijk betrapt. In het diepst van haar gedachten, zegt ze, is zij toch een soort Voskuil. Iemand die wil beschrijven wat er echt gebeurd is. Fantasie is ook echt, maar het mooiste is toch iets te schrijven dat gebeurd had k£nnen zijn. Niet voor niets heeft ze schoenendozen vol krantenberichten verzameld. Allemaal 'intriges en romans in het kort', waar ze nog jaren inspiratie uit kan putten.
Die hang naar realisme zal ook wel te maken hebben met haar degelijkheid. Dat schooljufachtige: is het wel waar wat daar staat? Worden wij hier voor de gek gehouden, moet er geen rood potlood aan te pas komen? Ze kan zichzelf er enorm mee in de weg zitten. 'Mens, verzin toch gewoon wat', verzucht ze dan achter haar computer. Het is toch absurd dat een fictieschrijfster er moeite mee heeft een verzonnen vrouw om de echte stompe toren van Zierikzee heen te laten lopen? Dat ze dat ervaart als oplichterij? 'Ik heb een onbedwingbare neiging om de leerlingen uit te leggen hoe het allemaal echt zit.'
Zozeer streeft ze naar helderheid, dat er soms wel erg weinig te raden overblijft. 'Ik ben me daar wel van bewust, en schrap zo veel mogelijk. Maar ik blijf het moeilijk vinden. Ik ben altijd bang dat een lezer iets onlogisch vindt. Dat hij bijvoorbeeld denkt: hoe is dat personage op die plek gekomen? En dan ga ik in mijn braafheid uitleggen dat hij een taxi heeft genomen - terwijl dat er misschien helemaal niet toe doet.'
Rascha Peper - de naam is een pseudoniem - vindt zichzelf een typisch product van de jaren vijftig. Ze komt uit een burgerlijk gezin in Driebergen. Vader was bedrijfsleider, moeder was moeder, een veilige en geborgen jeugd. 'Helemaal verkeerd dus voor een schrijfster.' Wel was ze altijd aan het lezen. Ernstig en grondig, ook toen al. Op haar twaalfde begon ze aan de bijbel, tot grote hilariteit van haar niet-religieuze familie, en las die helemaal uit. 'Ik was onder de indruk van Dostojevski in die tijd, en kon zijn opmerkingen over God niet rijmen met het steile, gereformeerde gedoe dat ik in het dorp zag. Misschien ligt dat aan hun interpretatie, dacht ik. Ik moest het weten.'
Dat Rascha Peper Nederlands ging studeren, lag voor de hand. Het was 1968, ze ging naar Amsterdam met de 'sonnettenkrans van Perk, Boutens en Leopold' in haar hoofd. Die waren daar inmiddels helemaal uit de mode. 'Het was een cultuurschok. Ik viel met mijn neus in de Maagdenhuisbezetting. Hoorcolleges zaten in het verdomhoekje, zonder marxistische belangstelling hoorde je er niet bij. Als meisje uit de provincie was ik zo overdonderd, dat ik al snel braaf achter de stencilmachine stond.' Ze paste zich aan, maar het 'ging niet echt diep'. Thuis las ze alle vierhonderd boeken die op de lijst stonden. 'Het zou mij niet gebeuren dat ik als aankomend Neerlandica nooit iets van Onno Zwier van Haren had gelezen.'
Ze trouwde, ging les geven. 'Een Atheneum-klas met belangstelling voor literatuur ging wel, maar je bent natuurlijk pas echt een goede leraar als je ook twee havo aankan. Ik liep niet huilend de klas uit, maar het kostte me veel moeite.' Van schrijven kwam weinig. Ze had er geen tijd voor. Hoorde wel steeds dat dreinende stemmetje: wat je echt moet doen, doe je niet.
PAS MIDDEN jaren tachtig kwam de 'prikkel' die ze nodig had. Ze werd ernstig ziek en dacht: straks ga ik dood en dan heb ik nog niks geschreven. Ze woonde in die tijd in Wenen, waar haar echtgenoot-diplomaat werkte. Had niets in het bijzonder te doen, leefde 'in de gerieflijke omstandigheid' dat haar man genoeg verdiende. Rascha Peper begon aan Oesters, haar enige min of meer autobiografisch verhaal, over een twintigjarige studente die verliefd wordt op een zestigjarige man, maar kiest voor een succesvolle leeftijdgenoot - en daar later aan gaat twijfelen. Avonden krassen op papiertjes, ze had het gevoel 'dat ze haar bestemming gevonden had'.
Het werd een 'drama'. Alle uitgevers stuurden het manuscript terug. Veel later - De Waterdame was al gepubliceerd - pakte ze Oesters weer op, en begreep waarom: het was 'echt heel erg slecht'. Ze herlas het 'met de nagels in haar handen'. Schaterend: 'Dat ik dit had rondgestuurd, wat vreselijk! Het was een veredelde Bouquetreeks-roman, vol clichs.' Ze had nog niet in de gaten dat ze al die stemmingen en emoties nog helemaal niet kon overbrengen. ''s Avonds laat, na een paar borrels, zat ik wel eens in tranen achter de computer, en dan denk je als onnozele hals dat het fantastisch is wat je schrijft. Je kleurt je eigen regels in. Nu weet ik: huilend achter de tikmachine betekent de volgende dag alles over.'
Ze zullen haar niet snel meer betrappen op sentimenteel proza. Niet voor niets kiest Rascha Peper sinds Oesters meestal voor mannelijke hoofdpersonen: die staan verder van haar af. 'Dan vermijd je het gevoelige vrouwelijke', hoopt ze. Ze wil geen melodrama, ju¡st omdat ze er zo toe neigt. 'Ik ben in feite zeer sentimenteel, maar ik geef het geen kans. Daar ben ik heel alert op. Ik kap het telkens af, met een laconieke opmerking, een grapje, of een ontnuchtering. Ik ben bang dat het anders niet verteerbaar is.'
Misschien zou zij zichzelf soms meer mogen gaan, mijmert ze. Is ze de boel soms te veel aan het 'oppeppen'. Laatst las ze in een recensie dat haar toon zo 'monter' is. Monter!? Zo ziet zij zichzelf helemaal niet. Haar verhalen zijn juist geschreven vanuit een 'grote melancholie en zwaarmoedigheid'.
Nee, als er n personage is waar Rascha Peper op lijkt, zegt zij, dan is het Bokslag, de monsterachtige, pessimistische gestichtsdirecteur uit het zinderende verhaal Het slapeloos uur van de nacht. Bokslag, die zij in het verhaal de 'groteske bultenaar' en een 'afschrikwekkende trol' noemt. Een 'hooggeachte rariteit' in zijn Slangenstein, een eenling die zich door niemand laat kennen en alle touwtjes zelf in handen heeft. Ongenaakbaar. Met zo iemand voelt zij zich verwant.
En nooit zegt iemand tegen deze keurige mevrouw: 'U bent precies Bokslag' Dat is precies zoals ze het wil.
Rascha Peper. Alle Verhalen. Veen,  29,90.

Foto
	Rascha Peper: 'Niet genteresseerd in zoiets tijdgebondens als de verstoorde relatie tussen de seksen.' FOTO WIM RUIGROK - DE VOLKSKRANT

