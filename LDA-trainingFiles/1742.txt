	Fruitveilingen lonken naar nieuwe partners
	Van onze verslaggever
AMSTERDAM
De fruitveilingen Geldermalsen en RWM in Ochten willen fuseren. Het nieuwe bedrijf krijgt een marktaandeel van naar schatting 40 procent in het Nederlandse fruit. Maar de twee fusiepartners staan open voor verdere samenwerking dan wel fusie met de overige vijf fruitveilingen in Nederland. Als die operatie zou slagen, zou van de belangrijkste fruitsoorten de helft tot driekwart van het Nederlandse aanbod gebundeld zijn.
De fusie is ingegeven door de fusie van de groente- en fruitveilingen vorig jaar, die samen The Greenery vormden. Geldermalsen en RWM bleven daar angstvallig buiten, omdat ze hun specifieke karakter als fruitveiling wensten te behouden.
Vooralsnog zullen beide veilingen voor 1 augustus een gezamenlijke verkooporganisatie opzetten voor hard- en zachtfruit.

