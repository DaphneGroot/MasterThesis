	Sekula moet het van tekst hebben
	FOTOGRAFIE
Dismal Science, retrosopectief van Allan Sekula. Acht fotowerken uit de periode 1972-1996. T/m 25 januari, Nederlands Foto Instituut, Rotterdam. Publicatie  20.
Belachelijk, vindt de Amerikaanse fotograaf Allan Sekula (1951), dat de documentaire fotografie nog altijd minder wordt gewaardeerd dan de kunstfotografie. Alsof documentaire foto's niet minstens zoveel te vertellen hebben als artistieke. Dat is nog altijd die waan dat documentair 'realistisch' is - dus de doodgewone, banale werkelijkheid. Want hoezo banaal? Achter een snapshot schuilen talrijke betekenissen. Over een familiekiekje kan hij vier A4-tjes voltypen.
Vijfentwintig jaar geleden, toen hij zijn carriere als kunstenaar begon, deed hij dat ook. Mediatations on a triptych (1973-78), een van de acht fotowerken van Sekula die nu als een retrospectieve tentoonstelling in het Nederlands Foto Instituut in Rotterdam te zien zijn, bestaat uit drie kleine foto's op een rijtje. Ervoor een tafel en een stoel, op de tafel een boekje vol interpretaties van de foto's. Ga zitten en studeer, noodt Sekula. Hij gelooft niet dat een foto een universele beeldtaal spreken kan. Om een beeld volledig te kunnen doorgronden, heb je woorden nodig, vindt hij. Lees en kijk, en nog eens.
In het boekje wijst hij zijn kijker op minieme details. De man kijkt stoer, zijn uniform benadrukt dat. De vrouw staat naast hem. Hij staat op zichzelf, zij is naar hem toegewend. Alsof ze ergens op wacht, schrijft Sekula, valt het u op hoe vaak vrouwen ergens op lijken te wachten? Bij mannen zie je dat nauwelijks.
Het uniform is grijsblauw. De keuze voor deze tint, in 1946 genomen door een groep bureaucraten in Washington, had nogal wat consequenties, merkt Sekula op. En waarom heeft de vrouw een zwartkanten mantilla op haar hoofd? Mexicaanse vrouwen dragen die naar de kerk, maar wat wil deze blanke Amerikaanse ermee?
Sekula schrijft als een kunsthistoricus over een zeventiende-eeuws schilderij, maar dan wel met een Marxistische invalshoek. Hij duidt de kleuren van het 'drieluik', de posities van man en vrouw, hun blik en hun lichaamstaal. Hij ontrafelt hoezeer levens worden bepaald door religie, seksegebonden rolgedrag en sociale klassen. Je leest het en ziet het daardoor ook. Zie je wel, lijkt Sekula te zeggen, hoe beladen elk beeldje is. Juist de zogenaamd 'realistische' foto's, de opnames die vertrouwd aandoen, zijn overladen met sociale en politieke betekenissen. In eerste instantie zie je ze niet, maar Sekula tikt ze voor je uit.
Meditations on a triptych mag dan inmiddels twintig jaar oud zijn, Sekula's denken over fotografie is in de grond niet veranderd. Hij ziet het nog altijd als zijn taak om de beeldtaal van de hedendaagse sociaal-economische realiteit te ontrafelen. Hij beschouwt zichzelf als documentair fotograaf en als kunstenaar. In de huidige globale economie, stelt Sekula, liggen oorzaak en gevolg, productie en producten immers zo ver uit elkaar, dat je beide nooit op hetzelfde moment kunt zien en evenmin gelijk afbeelden. Dus impliceert realiteit altijd enige fictie en kan documentaire fotografie kunst worden. De kloof tussen beide slecht Sekula met woorden.
Theoretisch klopt die stelling wel. Visueel is het lastiger te behappen. Als je naar de beelden kijkt, is Sekula's tentoonstelling niet zo interessant. De foto's op zichzelf vertellen immers niet het verhaal waar het om gaat. Neem Dead letter office, de meest recente van de getoonde series (1996-97), geschoten op het grensgebied van Californie en New Mexico. Sekula hangt een foto van smetteloos geklede en gekapte Republikeinen op een boot naast inpaksters aan de lopende band van een tonijnfabriek. Een opname van een haveloze zwerver hangt naast die van de zoon van een Republikeins lobbyist voor een zwembad.
Net als de foto van de roodgeklede dame en de geuniformeerde man uit de triptiek zijn dit geen bijzondere foto's. De zwerver en de glamourboy zijn beiden clichs, die wel vaker tegenover elkaar worden geplaatst. Het wordt pas interessant wanneer je je realiseert dat Sekula probeert een onzichtbaar politiek en economisch netwerk in kaart te brengen. De foto's zijn slechts figuranten in het verhaal. Het gaat om de verbindingslijnen ertussen, die Sekula met zijn teksten oproept in de verbeelding van de kijker. De zwerver en de lobbyistenzoon waren beiden in San Diego vanwege een Republikeinse conventie.
Sekula's tentoonstelling maakt je bewuster dan ooit van de betekenis van beelden in de maatschappij en de preoccupatie van kijkers. Hij laat je nadenken over de consequenties die aan presentatievormen kleven. Maar het gebeurt in je hoofd. Wat beeld betreft, valt er weinig te genieten.
Ineke Schwartz

Foto
	Allan Sekula: uit de serie War Without Bodies (1991).

