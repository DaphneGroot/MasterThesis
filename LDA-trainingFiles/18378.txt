Extensible Stylesheet Language Transformations.
XSLT of XSL Transform, voluit "Extensible Stylesheet Language Transformations", is een standaard voor het omzetten van de informatie in een XML-document naar een ander formaat, of een anders gestructureerd XML-document. Veelgebruikte toepassingen zijn omzettingen naar XHTML, WML en PDF. Het maakt samen met XSL-FO (oftewel XSLFO, oftewel XSLF) deel uit van de XSL-specificaties.
Een XML-document heeft een boomstructuur, waarop door XSLT-transformaties worden uitgevoerd. XSLT is declaratief, de regels van XSLT-code worden recursief toegepast. XSLT is zelf ook een variant van XML, dat wil zeggen dat een XSLT-document moet voldoen aan de XML-specificaties.
In de praktijk wordt XSLT vaak in combinatie met Cascading Style Sheets (CSS) of XSL-FO toegepast, omdat de styleerfunctionaliteit niet door XSLT wordt ondersteund. In de toekomst zal XSL-FO steeds meer voor dit laatste gebruikt worden in plaats van CSS, omdat XSL-FO speciaal voor XML is ontworpen en krachtiger is dan CSS.
Op het wereldwijde web wordt XSLT zowel aan de kant van de client als aan de kant van de server gebruikt. Clients zoals webbrowsers kunnen XSLT gebruiken om opgevraagde XML-documenten om te zetten naar HTML. Aan de server kant wordt XSLT ook veel gebruikt om XML-documenten om te zetten naar andere formaten of structuren.
Voor verschillende talen zijn XSLT-processors beschikbaar. Zo kan een Java-programma gebruikmaken van Xalan en een PHP-programma van de Sablotron-library.
