	Verkoop tanker stelt salaris van bemanning veilig
	Van onze verslaggever
ROTTERDAM
De Griekse chemicaliëntanker Leader LT, die sinds september vorig jaar in de Rotterdamse haven aan de ketting ligt, is woensdag geveild. Het schip ging voor 23 miljoen gulden naar de Belgische bank Société General. De bemanningsleden kunnen nu naar huis in de zekerheid dat zij hun achterstallig loon krijgen uitbetaald.
De verkoop gebeurde op verzoek van de internationale bond van Zeelieden ITF, die de belangen van de 23 Filipijnse bemanningsleden behartigt. Zij hadden sinds september vorig jaar geen salaris ontvangen. Het gaat in totaal om ongeveer 300 duizend gulden.
Eigenaar was de rederij Blue Flag, die in financiële moeilijkheden verkeert. Volgens de zeeliedenbond liggen buiten Nederland nog vier schepen van het bedrijf aan de ketting. Enkele Filipijnse bemanningsleden waren aanwezig bij de veiling. Die moest gisteren worden gehouden omdat hun visa die dag verliepen.
De chemicaliëntanker werd in september 1996 door de scheepvaartinspectie vastgelegd. De ketels aan boord van de Leader werkten niet meer. En er was geen geld.

Foto
	Twee Filipijnse bemanningsleden van de Griekse tanker Leader LT na de verkoop van het schip. FOTO ARIE KIEVIT

