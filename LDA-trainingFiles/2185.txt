	Officier van justitie dringt aan op wetswijziging voor lik op stuk-beleid 'Snelrecht nodig in racisme-zaken' 
	Van onze verslaggeefster
Hella Rottenberg

AMSTERDAM
De strafrechtelijke vervolging van extreem-rechtse groeperingen duurt veel te lang en is weinig effectief. Een aanpassing van de wet zou een lik op stuk-beleid mogelijk moeten maken. Dit zegt de Amsterdamse officier van justitie mr. H.J. de Graaff, die jarenlang ervaring heeft met het vervolgen van aanhangers van ultrarechts.
Hij was degene die de zaak leidde tegen CP'86. In mei 1995 werd het bestuur van de partij wegens racisme veroordeeld, bijna twee jaar later is er nog steeds geen definitief vonnis. Het dossier ligt nog niet eens bij de Hoge Raad.
Bijna ieder incident leidt tot een politieke discussie over strengere sancties tegen extreem-rechtse partijen en actievoerders. De jongste aanleiding was een uitzending van Netwerk, waarin vijf gemeenteraadsleden aan het woord kwamen die bedreigd waren door collega's van extreem-rechtse partijtjes.
Minister Sorgdrager verklaarde prompt dat zij het afpakken van passief kiesrecht in overweging nam. Ook voorstellen voor een partijverbod, het afnemen van zendtijd of subsidie zijn met de regelmaat van de klok te horen.
Een partijverbod of het ontnemen van kiesrecht zijn krasse maatregelen, die een inbreuk maken op democratische rechten en een langdurige procedure nodig maken. Het ligt meer voor de hand, meent De Graaff, om eens te denken over aanpassingen van de wet en snelrecht. De officieren van justitie die in alle parketten zijn aangewezen voor het behandelen van discriminatiezaken, zouden het punt bij hun volgende vergadering eens op de agenda moeten zetten.
Racistisch geweld bestaat niet als categorie in het wetboek. Dat is, zo zegt De Graaff, eigenlijk heel merkwaardig. Aanzetten tot geweld wegens ras, godsdienst en dergelijke is strafbaar, maar het plegen van geweldsdaden op diezelfde gronden niet. Vernieling, mishandeling of brandstichting met racistische motieven worden in het strafrecht behandeld als gewone delicten.
De Graaff: 'Ik herinner me een zaak, waarbij een club punkers uit Noord-Holland op weg naar een houseparty in Almere even een rondje Amsterdam deed. Ze stampten er een paar mensen in elkaar. Pas op de zitting bleek dat hun optreden was ingegeven door pure discriminatie. Maar ze werden vervolgd en veroordeeld voor openlijke geweldpleging.'
Het racistische karakter van gewone misdrijven kan eventueel tot strafverzwaring leiden, zo geven de richtlijnen van het Openbaar Ministerie aan. Maar dat is niet genoeg, vindt De Graaff. Uitbreiding van het wetboek van strafrecht is op z'n plaats. Duitsland, Oostenrijk en Frankrijk kennen een bepaling die de strafmaat verhoogt, indien bij gewone delicten discriminatie of racisme in het spel is.
De praktijk laat zien dat het altijd mogelijk is om bij daders een racistisch motief vast te stellen, aldus De Graaff.  'Je herkent het. Racisme is een psychische gesteldheid die zo diep zit, dat hij overal in doorstraalt. Tijdens de ondervraging komt zoiets naar buiten.'
Het ontbreekt aan voldoende juridische dwangmiddelen bij de bestrijding van racisme en discriminatie, meent De Graaff. Maximaal kan een rechter een dader veroordelen tot een jaar gevangenisstraf en/of een boete van tienduizend gulden.
Bij zo'n relatief milde straf kan het OM geen telefoontap, een aanhouding buiten heterdaad of een voorlopige hechtenis vorderen. Naast of in plaats van de strafmaat te verhogen, zou de wetgever de discriminatie-artikelen 137c, d, g en e kunnen opnemen in het artikel van het wetboek van strafrecht dat voorlopige hechtenis toelaat voor bepaalde gevallen.
De Graaff: 'Bij de vervolging van discriminatie en racisme mis je die instrumenten echt. Je kunt iemand nadat je hem hebt opgepakt tijdens een demonstratie, niet vasthouden. Als hij geen geweld heeft gebruikt, mag hij na verhoor naar huis. Het duurt dan nog een hele tijd voordat hij wordt berecht. Dit soort delicten leent zich juist heel goed voor snelrecht. Je houdt iemand vast en geleidt hem binnen tien dagen voor bij de politierechter. Diezelfde dag volgt een veroordeling. Een lik op stuk-beleid.'
De voorbeelden liggen voor het oprapen. Joop Glimmerveen werd na een bijeenkomst in Schiedam, waar hij en anderen dreigementen uitten tegen bevolkingsgroepen en sommige met name genoemde personen, voor verhoor naar het politiebureau gehaald. Enkele uren later stond hij weer buiten. CD-leider Janmaat zal in maart voor het eerst voor de rechter verschijnen naar aanleiding van een demonstratie die al een jaar eerder in Zwolle plaatshad.
Het Amsterdamse Meldpunt Discriminatie zou een lik op stuk-aanpak toejuichen. Woordvoerster J. Silversmith: 'De strafrechtelijke afhandeling van discriminatiezaken sleept veel te lang voort. Er zitten vaak jaren tussen een aangifte en een eerste zitting. Het is een van de redenen, waarom wij alleen als het niet anders kan, mensen aanraden om aangifte te doen.'

Foto
	Mr. H.J. de Graaff BERT VERHOEFF - DE VOLKSKRANT

