Crystal Waters.
Crystal Waters (geboren 10 oktober 1964 in Philadelphia) is een Amerikaanse zangeres. In 1991 scoorde zij een internationale hit met haar debuutsingle "Gypsy Woman (She's homeless)".
Tot 1991 werkte de hoog opgeleide Crystal als medewerkster van de FBI in Washington. Samen met producers van the Basement Boys nam ze in het begin van de jaren negentig enkele demo's op, waaronder "Gypsy Woman", dat dankzij het "la la dee la da da"-refrein een wereldhit werd. In Nederland stond de single drie weken op nummer 1.
Terwijl de zangeres op tournee was in Europa, stelden haar producers haastig de debuut-cd "Surprise" samen uit het beperkte aantal demo's dat de zangeres met hen had opgenomen. De zangeres was niet blij met het resultaat. De tweede single "Makin' Happy" was een bescheiden internationale hit. In de Nationale Hitparade bleef het steken op nummer 27. Na nog een megamix werd het stil rond de zangeres.
In 1994 volgde de hit met "100% Pure Love" van de cd "Storyteller". De single bereikte in de Top 40 de elfde plaats, in de Mega Top 50 de vijftiende plaats. In de Verenigde Staten was "100% Pure Love" één van de langst genoteerde singles; het nummer stond 42 weken in de Billboard Hot 100 genoteerd.
In 1997 scoorde Crystal een top 40 hit in de Verenigde Staten met "Say... If You Feel Alright". Het album "Crystal Waters" flopte echter en de zangeres verloor haar platencontract bij Mercury. Na nog een verzamelaar (een plaat met een uiteenlopende verzameling nummers) richtte de zangeres zich voornamelijk op cluboptredens.
Hoewel ze slechts een handjevol reguliere hitnoteringen behaalde, scoorde de zangeres de ene na de andere clubhit. In 2003 bereikte de single "My Time" de Britse Top 40. In 2007 scoorde ze met Alex Gaudino ook nog een hit met "Destination Calabria".
