	Jurylid Bruin en Zabel zeiden elkaar elke morgen gedag
	Van onze verslaggever
Bart Jungmann

DISNEYLAND
Aan de oevers van Lac Disney tekent Martin Bruin zijn visie op sprints. Goofy loopt ongenteresseerd langs, maar Hendrik Redant kijkt aandachtig toe. De assistent-ploegleider van TVM wil zaterdagmorgen niet nog een keer de affaire-Voskamp oprakelen. 'Maar die straf voor Peter van Petegem in de sprint van de groep daarachter, dat kan dus echt niet.'
Bruin tekent een aantal streepjes om te laten zien dat het wel kan. Een streepje (Van Petegem), volgt een ander streepje (Henn), wil er rechts langs en hindert daarbij een derde streepje (Saligari).
Hendrik Redant schudt zijn geblokte hoofd, staat op, zegt dat Van Petegem geen kant op kon, zegt dat niemand in een sprint kan zien wat achter hem gebeurt, maar schudt ten afscheid Bruin de hand, en die zegt: 'Kijk, dat bedoel ik nou. Je bent het oneens, maar je respecteert wel elkaars mening.'
De vijftigjarige Scheveninger Martin Bruin is beroepsmatig al twintig jaar zaalchef bij het casino in zijn woonplaats en uit liefhebberij al 25 jaar jurylid bij wielerwedstrijden. Een leven lang inspecteren. Tja, zegt hij lachend, sommige dingen moeten nu eenmaal gecontroleerd worden.
Bruin beleefde de afgelopen drie weken zijn tweede Tour de France. Het zijn lange, hectische dagen geweest voor hem en zijn drie collega's. Elke dag begon twee uur voor de start van een etappe. Ploegleiders en renners konden dan eventueel hun beklag doen en er werd een werkverdeling gemaakt: wie inspecteert het peloton, wie de voorsten en wie de achtersten. Na de finish kwamen ze zo snel mogelijk bijeen om een eventuele massasprint op de video te bekijken. Dat gebeurde altijd, ook als er geen protest was ingediend. Zoals afgelopen vrijdag.
Zelden zal de jury zo onder vuur hebben gelegen als in deze Tour. Vroeger werd onder de directie van Goddet en Levitan nog wel eens een oogje toegeknepen als het belang van de Tour daarmee gediend werd. Maar nu blijven de ogen wijdopen. UCI-voorzitter Hein Verbruggen vindt dat onafhankelijk en rechtvaardig geoordeeld moet kunnen worden.
Jean-Marie Leblanc, de huidige Tourdirecteur, zegt hem daarin te steunen. Maar vrijdag kon Leblanc niet nalaten kritiek te uiten op het oordeel van de jury. Bruin betreurt dat. 'Iedereen heeft recht op zijn eigen mening, maar als Tourdirecteur kun je niet op persoonlijke titel spreken. Hij had zich buiten de discussie moeten houden.'
Zelden zal de jury zo vaak aanleiding hebben gegeven tot discussie. Drie keer werd de rangschikking van een etappe achteraf aangepast. Erik Zabel werd in Marennes zijn vierde ritzege ontnomen. Tom Steels werd uit de Tour verwijderd. Sergej Oetsjakov werd gedeklasseerd. En vrijdag werd de sprint tussen Bart Voskamp en Jens Heppner ongeldig verklaard.
Gans het peloton spreekt er in Disneyland schande van, maar Bruin is er niet van onder de indruk. 'Een scheidsrechter is nooit populair, wat-ie ook doet. Ik zeg altijd: het is niet goed of het deugt niet.'
Bruin wil maar n ding zijn: neutraal. Natuurlijk is dat wel eens moeilijk als je te maken hebt met een landgenoot. 'Maar als je dat niet kunt, dan moet je dit werk niet doen. Ik vind het bar vervelend voor Voskamp, maar ik heb die sprint niet ingezet. Mij wordt alleen gevraagd: wat vond je ervan? Nou, ik vond het niet goed. Klaar. Als je als sprinter een lijn hebt ingezet, moet je daarvan niet meer afwijken.'
Bruin stelt zich daarin formeel op. Met excuses of verzachtende omstandigheden heeft hij niets te maken, wil hij niets te maken hebben. 'Het was gewoon een onreglementaire sprint. Ze weken allebei van hun lijn af.'
Voskamp voelde zich bestolen en was woedend. Bruin: 'Nee, Bart stelde zich na afloop heel correct op. Hij vroeg ons alleen de beelden nog een keer te bekijken. Dat hebben we gedaan, maar we hebben onze mening niet gewijzigd. Het vervelende is alleen dat ik drie jaar geleden ook al dat akkefietje met Harmeling had.'
De inmiddels gestopte Rob Harmeling werd drie jaar geleden uit de Tour verwijderd. Bruin constateerde dat hij zich door de ploegleidersauto had laten meeslepen. Ook toen was hij eventjes het minst geliefde lid van de Nederlandse wielerfamilie. 'Als ik dat niet kan incasseren, moet ik thuis blijven. Du moment dat je gaat wijken voor landgenoten is dat het begin van het einde.'
Bruin zegt: 'Ik verkondig geen evangelie, ik beweer niet dat ik de waarheid in pacht heb. Maar er moet beslist worden en dat doen we naar eer en geweten. Iedereen heeft recht op een andere mening, maar ik vraag wel respect voor mijn mening. En ik meen vrijdag een sprint te hebben gezien tussen twee sprinters die elkaar de winst niet wilden toestaan en ik zag dat Van Petegem door zijn actie Saligari in problemen bracht.
'En dan kun je zeggen: het hoort bij een sprint. Ja, als we nu met zijn allen afspreken dat het erbij hoort, hoort het erbij. Maar we hebben afgesproken dat het er niet bij hoort. Dat is verwoord in reglementen en die reglementen moeten gerespecteerd worden.'
In 25 jaar nationaal en internationaal rechtspreken heeft Bruin geleerd dat hij het eerste half uur doof moet zijn nadat hij zijn mening kenbaar heeft gemaakt.
'Ik heb een keer de Omloop van de Veluwe drie keer moeten neutraliseren vanwege de regen. Heel het peloton stond stil. Wat er toen niet tegen me gezegd is. Dat zou je niet willen horen. Op een gegeven moment komt de begeleidende politieman naar me toe en die zegt: ik verwacht excuses van de renners.
'Die man snapte er niets van. Die snapte de ellende van die renners niet. En dat is ook logisch als je het metier niet kent. Je moet niet praten met een renner die net over de streep is.'
Maar Bruin wil een gedupeerd renner na dat half uur wel weer in de ogen durven kijken. 'Neem Erik Zabel. Die was het totaal niet met ons eens en dat heeft hij ook duidelijk gemaakt. Maar daarmee was de kous af. Klasse. Elke morgen groeten we elkaar. Zo moet het dus.'
Woensdag is de Acht van Chaam. Martin Bruin is jurylid, Bart Voskamp deelnemer.

Foto
	Martin Bruin FOTO COR VOS

