 RABO EN PVF PENSIOENEN KIJKEN NAAR SAMENWERKING. 
 AMSTERDAM, 5 nov (Reuter) - PVF Pensioenen en Rabobank Nederland hebben besloten een "gezamenlijke verkenning" naar de mogelijkheden van commerciele samenwerking te starten. 
 PVF is de opvolger van de in 1994 verzelfstandigde GAK Pensioenfondsen. De instelling heeft circa 90 bedrijfs-en ondernemingspensioenfondsen, vut-stichtingen, spaar(loon)-en sociale fondsen als klant en beheert voor hen ruim 40 miljard gulden. 
 Het verkennende onderzoek naar de samenwerking van PVF en Rabo moet op zeer korte termijn beginnen, zo blijkt uit het summiere persbericht dat beide partijen hebben uitgegeven. 
 PVF liet in maart weten dat zij haar klantenkring dit jaar verder verwachtte uit te breiden nadat vorig jaar ook weer vijf nieuwe institutionele klanten waren binnengehaald. 
 PVF zei toen qua grootte de zesde institutionele belegger van Nederland te zijn en de grootste externe vermogensbeheerder. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
