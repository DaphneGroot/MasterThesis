	Tourwinnaar Riis moet het doen zonder futuristische tijdritfiets
	Van onze verslaggever
Marcel van Lieshout
 ROUEN
Sleutelend aan de speciale tijdritfiets van Bjarne Riis zucht mecanicien Dirk Tyteca: 'Het zal wel zijn nut hebben, zo'n fiets, maar persoonlijk vind ik het niks.' De Belgische mechaniker van de Telekom-ploeg vindt de fiets ook helemaal niet mooi. 'Een mooie fiets? Een gewone fiets.'
Niet alleen Tyteca, ook de technische commissie van de Tour de France had gisteren bezwaar tegen de nieuwe tijdritfiets van de Tourwinnaar van 1996. De commissie keurde de fiets af. Zoals dat ook gebeurde met die van Riis' ploegmaat Jan Ullrich en de fiets van Banesto-kopman Abraham Olano, een van de grote concurrenten van het Telekom-duo. De proloog wordt vandaag op 'gewone' fietsen verreden.
Het moet almaar sneller in de wielersport en wetenschappers, vooral specialisten in de aerodynamica, 'sleutelen' mee aan het materiaal. De afstand van de zadelpen tot de trapas, de stroomlijning van het frame, de ligging van de handen/armen op het stuur, alles kan van grote betekenis zijn in de strijd om tijdwinst.
De Italiaanse Pinarello-fietsen van Riis, Ullrich en Olano doen in weinig denken aan gewone fietsen. De Zwaan, zo luidt de bijnaam van deze fiets, verwijzend naar de sierlijke stroomlijning van het frame. Vooral vanwege het feit dat dat framewerk het achterwiel voor een te groot gedeelte 'bedekt', werd de fiets door de technische commissie afgewezen.
Van Bjarne Riis is bekend dat hij grote belangstelling heeft voor het materiaal. Hij bezocht afgelopen winter de Pinarello-fabriek, en overlegde uitvoerig met technici en wetenschappers. Riis testte de fiets tijdens het nationale kampioenschap tijdrijden in Denemarken, en toonde zich erg tevreden.
Beschouwd naar de wetten van de aerodynamica en zeker wat stabiliteit betreft is het ook wel een goede fiets, moet Telekom-mecanicien Tyteca toegeven. 'De stabiliteit is heel goed. En hoe minder zijdelingse beweging je maakt, hoe minder kracht je verliest.' Maar toch, voor hem hoeft zo'n fiets eigenlijk niet.
Beteuterd: 'Je weet nooit wat een jury beslist. De Italiaan Colinelli heeft bij het wereldkampioenschap op de baan in Manchester met dezelfde fiets gereden. Ullrich zou de fiets in de Ronde van Zwitserland testen. Daar kwam hij al niet door de keuring. Maar ik had er wel drie dagen aan zitten werken. Voor niks.'

Zie ook pagina 33, 35 en 39

