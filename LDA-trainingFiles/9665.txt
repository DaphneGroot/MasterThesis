Johan Cruijff Schaal.
De Johan Cruijff Schaal is de prijs die de winnaar van de jaarlijkse voetbalwedstrijd tussen de Nederlandse bekerwinnaar en de Nederlandse landskampioen krijgt. Tot 1996 stond deze titel bekend als de "Nederlandse Supercup" en "PTT Telecom Cup". De prijs is genoemd naar de Nederlandse voetballer Johan Cruijff.
De wedstrijd om de Johan Cruijff Schaal wordt georganiseerd door de Koninklijke Nederlandse Voetbalbond (KNVB) en vond tot 2016 plaats in de Amsterdam ArenA en vanaf 2017 in het stadion van de landskampioen, een week voorafgaand aan de start van het nieuwe Nederlandse voetbalseizoen.
Geschiedenis.
Op 25 juni 1949 vond voor het eerst een wedstrijd tussen de Nederlandse landskampioen en bekerwinnaar plaats. Ter gelegenheid van het veertigjarig bestaan van de afdeling Nijmegen van de KNVB ontmoetten landskampioen SVV en bekerwinnaar Quick (Nijmegen) elkaar in het Goffertstadion in Nijmegen. SVV won met 2-0, door doelpunten van Jan Schrumpf en Henk KÃ¶nemann. Hoewel dit voorlopig bij een eenmalige gebeurtenis bleef, wordt deze wedstrijd achteraf beschouwd als eerste Nederlandse supercup.
Pas in 1991 organiseerde de KNVB voor de tweede keer een supercupwedstrijd. Doordat de PTT de wedstrijd sponsorde, kreeg de trofee de naam "PTT Telecom Cup". Bekerwinnaar Feyenoord won de wedstrijd van landskampioen PSV, door een doelpunt van Marian Damaschin.
Na drie edities stopte de PTT met de sponsoring en kreeg het evenement de naam "Super Cup". In de jaren 1991, 1992, 1993 en 1995 vond de wedstrijd plaats in Stadion Feijenoord; in 1994 in het Olympisch Stadion. In 1996 werd de opzet van de wedstrijd veranderd naar een nieuwe vorm. De prijs werd omgedoopt in de "Johan Cruijff Schaal" en de Amsterdam ArenA werd voortaan de vaste locatie. Een deel van de opbrengst van het duel gaat sinds 1996 naar de Johan Cruyff Foundation.
Normaal gesproken wordt de wedstrijd gespeeld tussen de landskampioen en de bekerwinnaar. Indien de landskampioen tevens de bekerwinnaar is, dan wordt de nummer twee van de competitie uitgenodigd. Dit gebeurde in 1998, 2002 (beide keren PSV) en in 2005 (Ajax).
Sinds de editie van 2014 vindt er bij een gelijkspel aan het einde van de reguliere speeltijd geen reguliere verlenging meer plaats, maar gaat men meteen over tot het nemen van strafschoppen om de wedstrijd te beslissen. De KNVB heeft hiertoe besloten om te voorkomen dat de spelers te vroeg in de competitie vermoeid raken.
De laatste winnaar van de schaal is PSV. De kampioen van seizoen 2015/16 versloeg op 31 juli 2016 bekerwinnaar Feyenoord met 0-1.
De trofee.
De schaal is een zilverkleurig bord van ongeveer zestig centimeter doorsnee en komt overeen met de schalen voor de kampioenen van de Eredivisie en Eerste divisie. In de schaal is een tekst gegraveerd. Op de bovenrand staat "Johan Cruijff Schaal" vermeld met de editie in Romeinse cijfers. Op de middenplaat staat "KNVB" en de wedstrijddatum. Op de onderrand staan de twee deelnemende teams. Tot 2006 werd de landskampioen door de KNVB als thuisspelend genoemd, sindsdien de bekerwinnaar.
Schorsingen.
In 2008 is besloten dat gele kaarten niet meer meetellen voor de volgende edities van de Johan Cruijff Schaal. Dubbele gele kaarten leveren echter een schorsing op voor de eerstvolgende wedstrijd om de Johan Cruijff Schaal, met een verjaringstermijn van drie jaar. Een direct gegeven rode kaart kan een schorsing opleveren voor de andere door de KNVB georganiseerde competities.
Winnaars.
Vijftien keer won het team dat zich als landskampioen had gekwalificeerd voor de supercupwedstrijd. Negen keer won de bekerwinnaar en twee keer de nummer twee uit de voorgaande Eredivisiecompetitie. Ajax (zowel 1993-1995 als 2005-2007) en PSV (1996-1998) wonnen de trofee drie keer op rij.
