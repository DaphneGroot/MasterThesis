Oneven getal.
Een oneven of onpaar getal is een natuurlijk getal dat niet even is, dus niet deelbaar is door 2. Dit is de verzameling getallen 1, 3, 5, 7, 9, 11...
Een verzameling bestaande uit een oneven aantal elementen is "niet" op te splitsen in twee (disjuncte) deelverzamelingen van gelijke grootte.
Alle priemgetallen, met uitzondering van 2, zijn noodzakelijkerwijs oneven (want anders deelbaar door 2 en dus geen priemgetal).
De verzameling van de oneven getallen heeft een neutraal element voor de vermenigvuldiging, namelijk het getal 1. De verzameling van de even getallen heeft geen neutraal element voor de vermenigvuldiging.
De verzameling van de oneven getallen is niet gesloten voor de optelling; sterker nog: het is zelfs het geval dat de som van elk tweetal oneven getallen "niet" oneven is (maar namelijk even); bijvoorbeeld:3 + 9 = 12,1 + 5 = 6,159 + 673 = 832.
Voor de som van een even en een oneven getal geldt dat het resultaat altijd oneven is; bijvoorbeeld:4 + 7 = 11,28 + 13 = 41,555 + 128 = 683.
De verzameling van de oneven getallen is gesloten voor de vermenigvuldiging: het product van twee oneven getallen is ook zelf weer oneven; bijvoorbeeld:3 × 7 = 21,5 × 13 = 65,127 × 583 = 74041.
