	Op ontdekkingsreis naar Cocagne
	WAAR HET LIGT, lag of vroeger gelegen heeft, heeft geen mens ooit geweten, want dat het in Drenthe - Koekange -, Friesland - Kuikhorne - of Utrecht - Kockengen - gelegen zou hebben, wil er bij geen verstandig mens in. Het is zelfs zeer de vraag of iemand er ooit concreet naar gezocht heeft, naar het land van Cocagne, het Luilekkerland, dat land van melk, honing en onuitputtelijke hoeveelheden dierlijk vlees dat de verbeelding van de mensen aan het eind van de Middeleeuwen zo heeft weten te prikkelen.
Het mag dan door een van de opgetogen rapporteurs uit die late Middeleeuwen secuur gesitueerd worden als 'recht in Noort-Hommelen', 'dwars op dese syde naby die galghe' op een afstand van 'drie mijlen door lange nachten', gevonden is het nooit en door niemand. De overgeleverde berichten beschrijven het weliswaar omstandig en vooral uitbundig, maar hoe de auteurs aan hun gedetailleerde architectonische, topografische en gastronomische informatie gekomen zijn, vertellen ze er niet bij.
Dat mag enige bevreemding wekken, want zo moeilijk als het is de precieze herkomst van de hardnekkige mythe over een land van onuitputtelijke overvloed te achterhalen, de verhalen erover gedijen juist in een periode waarin de speurzin naar andere werelden zijn grootste bloei doormaakt. Het is de tijd waarin de aarde van een platte pannenkoek in een bol verandert, de tijd waarin de paradijselijke eilanden van de Indische Oceaan gulzig in kaart worden gebracht en waarin aan gene zijde van de Atlantische Oceaan een heus Eldorado blijkt te liggen, waarvan het goud en het zilver naar Europa beginnen te stromen.
En desalniettemin is niemand naar dat Cocagne op zoek gegaan, heeft niemand kompas en pleisters bij zich gestoken en zijn rugzakje omgedaan, of, op een wat serieuzere schaal, heeft niemand de driemaster uitgerust en de jakobsstaf ter hand genomen.
Niemand - op een na, maar dat zou pas vier, vijf eeuwen later zijn, en het zou geen globetrotter maar een thuiszitter worden, iemand zonder reisnecessaire, die, de God van de boekenweek zij geloofd en geprezen, tot de ontdekkingsreis naar Cocagne was uitgerust met het benijdenswaardige instrumentarium van hersens, verbeeldingskracht en liefde voor de literatuur.
Die iemand is Herman Pleij en zijn reisverslag staat in zijn Dromen van Cocagne, een droom van een mentaliteitshistorische studie naar wat hij de 'middeleeuwse fantasien over het volmaakte leven' noemt. Daar gaat het inderdaad over, over die fantasien en over de wijze waarop ze totstandkwamen en vermoedelijk functioneerden in een even complexe als voor ons vreemde wereld - maar het boek gaat vooral over nog veel meer.
Het is in feite een magnifieke en weloverwogen studie naar een allengs uitdijend deelthema en een ambitieus essay over dat thema in zijn context ineen; ik zou het zijn voorjaarstij der Middeleeuwen noemen, als het niet zo flauw was de Nederlandse mediaevistiek eeuwig te blijven normeren naar Huizinga's klassieke werk. Dat vak heeft in zijn bronnenonderzoek en zijn analyse van de manieren waarop wij naar de Middeleeuwen kijken, de afgelopen tientallen jaren, mede onder Pleij's invloed, zijn terrein en zijn mogelijkheden zozeer uitgebreid, dat je de vruchten ervan lastig meer kunt vergelijken met die van driekwart eeuw geleden.
Pleij is er de voortrekker van geweest en inmiddels is hij er ook de meest monumentale vertegenwoordiger van: hij kent die Nederlandse Middeleeuwen op zichzelf en in hun internationale perspectief als geen ander, maar, wat nog belangrijker is, hij is zich als geen ander bewust van de manieren waarop je die eeuwen bekijkt en bekijken kunt - geketend aan de beelden en verlangens waarin het heden grossiert als het om de Middeleeuwen gaat, en tegelijkertijd toegerust met het technische en kennistheoretische instrumentarium dat de analytische en zelfbewuste benadering ervan mogelijk maakt.
Het mag wel eens gezegd dat hij zich daarmee op eenzame hoogte bevindt - maar het is, Dromen van Cocagne onder handbereik, helemaal niet nodig dat te zeggen, want dat boek heeft het laatste woord. Daarin komen al die verdiensten en talenten samen, even aangenaam onderhoudend en vaak vrolijk opgeschreven, als scherpzinnig in hun argumentatie en de presentatie van het materiaal.
De bron waaruit Pleij put, bestaat uit een drietal literaire werken uit de late Middeleeuwen - en uit een stroom van kennis uit primair, secundair en tertiair materiaal, afwisselend associatief en analytisch in stelling gebracht om een beeld te schetsen dat gaandeweg het boek rijker, complexer en vooral ook dieper wordt. Die drie werken zijn ieder voor zich varianten op een voorstelling uit de pre-schriftelijke cultuur van de Middeleeuwen, die natuurlijk bij uitstek de cultuur van de Middeleeuwen is, hoeveel schitterend verluchte handschriften er ook mogen zijn om in bibliotheken en musea te bewonderen en ons de illusie te geven daardoor iets van de Middeleeuwen aan de weet te komen.
Ze zijn in verschillende varianten van het Middelnederlands geschreven, die drie bronnen, en het past de nauwlettend opererende historicus, die begonnen is met hun verbluffende overeenkomst waar het gaat om verwijzingen naar het land van Cocagne, vervolgens de grotere en kleinere verschillen uit te buiten. De een is een prozatekst, die in 1600 uitgegeven werd maar waarschijnlijk al in 1546 is ontstaan, de andere twee zijn rijmen uit de late veertiende, hooguit vroege vijftiende eeuw. De rijmen zijn in handschrift en in twee verzamelbundels overgeleverd, de prozatekst is gedrukt.
Zozeer als ze van elkaar verschillen mogen, ze verwijzen alledrie naar dat droomland, dat Luilekkerland in een idioom en in beschrijvingen die in hun uitbundigheid en verlekkerdheid onmiskenbaar duiden op een wereld die weliswaar verborgen is achter die teksten, maar die kennelijk zo krachtig aanwezig geweest is in de omgeving waarin die teksten genoteerd werden, dat ze haast door het papier heen barst. Die bladen staan bol van verbeeldingskracht en van een complex van verwijzingen en veronderstellingen - de enige handicap is dat de kopiisten die ze schreven, hun toehoorders en hun lezers klaarblijkelijk aan een half woord genoeg hadden als het om die verwijzingen ging, en wij er geen benul meer van hebben wat dat allemaal geweest kan zijn.
Dat komt door een scala van oorzaken. De teksten zijn spotteksten, die tegelijkertijd spotten met de wereld waarin ze ontstaan, als met de wereld waarnaar ze verwijzen, als, ten slotte, met het genre dat ze veinzen te vertegenwoordigen. Het zijn quasi-leerdichten in een tijd waarin het pedagogisch-moraliserende werk een van de belangrijkste subcategorien van de berijmde literatuur vormde - 'Desen ghedicht is van den ouden beschreven/ ende tot onderwijs den jongers ghegeven'. Het zijn op vette ironische toon gestelde reisbeschrijvingen, die de draak steken met de overweldigende hoeveelheid berichten van de ontdekkingsreizigers, het ene nog fantastischer dan het andere. En het zijn zowel jolig bedoelde spotternijen, die de draak steken met de functie die het ostentatief genoten maal in zowel de hofcultuur als de opkomende burgerlijke cultuur kreeg toebedeeld, als ook weer moraliseringen over die veranderende eetcultuur.
Binnen enkele korte regels, die op zichzelf soms ook nog maar weer half zijn overgeleverd, schiet je dus heen en weer, van het ene niveau naar het andere, van de ene toonsoort naar de andere, slingerend over een grillig gebogen spiraal. Niets is eenvoudiger voor een tijdgenoot dan het spel van humor en spot te begrijpen: zijn begrip voor wat je niet hoeft uit te leggen en zijn geamuseerheid door wat impliciet is, is precies datgene wat hem tot tijdgenoot maakt. Een geslaagde grap verbindt de verteller en zijn toehoorders in een gemeenschappelijke cultuur.
Maar niets is tegelijkertijd moeilijker dan de intenties van die grap uitleggen aan iemand uit een andere taal, tijd, of cultuur. En dus is er een ongelooflijk scherpzinnig en gevoelig lezer nodig voor de ontrafeling van deze drie boertige teksten over het land van Cocagne, iemand die in staat is achter een half woord dat ooit een schaterlach opwekte, de wereld te zien die die schaterlach veroorzaakte. Dat is een wereld en een tegenwereld ineen, een werkelijkheid en een parodie op die werkelijkheid, de spontaneteit van de lach en de rauwe moet die onder die lach verborgen zit.
Pleij is bij uitstek die lezer - dat had hij allang laten zien in zijn verschillende tekstuitgaven van laatmiddeleeuwse spotliteratuur. Maar nooit eerder heeft hij zich zo kunnen uitleven als in de analyse van deze drie Cocagne-berichten - deze verzameling van halve woorden, van verborgen veronderstellingen en valstrikken voor kapitale misverstanden.
Hij zet ze neer als een nette filoloog, zorgvuldig en kritisch, maar niet dan nadat hij ze context heeft gegeven - de context van hun eigen ontstaan, maar vooral ook die van ons, als moderne lezers, die de Middeleeuwen hebben volgeplempt met onze eigen veronderstellingen. Het zijn daarom teksten die, in het geval van de rijmen, gelezen moeten worden als aides de mmoire uit een orale cultuur, en het is aan de huidige lezer het paleis van dat geheugen te reconstrueren zonder daarbij uit te gaan van het particuliere en modieuze verlangen de Middeleeuwen in te richten zoals wij dat graag zouden hebben.
Dat levert tot op zekere hoogte Un autre moyen age op, om de titel van dat andere boek, dat probeerde de Middeleeuwen een nieuw aanzien te geven, te parafraseren. De mate van honger en dorst, de functie van de maaltijd, de plaats van het ritueel, de verhouding tot de natuur, ze worden stuk voor stuk aan een nieuw onderzoek onderworpen, en ze komen herboren uit dat onderzoek te voorschijn. Misschien is dat zijn grootste verdienste, dat Pleij zijn eruditie in gelijke mate ondergeschikt heeft gemaakt aan zijn intelligentie en aan zijn verbeeldingskracht. Uit de fragmenten over Luilekkerland trekt hij een nieuw beeld op van een wereld die zomin lui als lekker was.
Daarmee bewijst hij behalve de Middeleeuwen ook de geschiedenis een grote dienst: hij maakt haar van een actuarile wetenschap weer tot muze.
Michal Zeeman
Herman Pleij: Dromen van Cocagne - Middeleeuwse fantasien over het volmaakte leven.
Prometheus; 544 pagina's;  55,-.
ISBN 90 5333 560 9.

Foto
	De vette keuken, gravure van Pieter van der Heyden naar Bruegel, 1563. ILLUSTRATIE UIT 'DROMEN VAN COCAGNE'

