Jessye Norman.
Jessye Norman (Augusta (Georgia), 15 september 1945) is een Amerikaans (klassiek) zangeres.
Biografie.
Norman heeft een groot repertoire en zingt zowel klassiek, opera als jazz. Norman is van oorsprong een sopraan maar heeft een groter bereik waardoor ze ook partijen voor mezzosopraan en alt kan zingen. Haar debuut was als Cassandra in Berlioz’s Les Troyens in 1972 in Covent Garden.
Wereldberoemd werd ze in 1983 met de opname van Vier Letzte Lieder van Richard Strauss. Verder nam ze ook cd's op met werken van Franz Schubert, Georges Bizet, Gustav Mahler, Hector Berlioz, Eric Satie, Francis Poulenc en Maurice Ravel.
Vanaf de jaren zeventig heeft ze regelmatig opgetreden in het Concertgebouw in Amsterdam. Norman werd in 1999 opgenomen in de Georgia Music Hall of Fame. In 2006 ontving ze de Klassieke Edison Oeuvreprijs 2006 als bekroning van haar lange carrière. In 2014 publiceerde ze haar memoires: 'Stand Up Straight and Sing!', in Nederland uitgegeven onder de titel 'De muziek van mijn leven' (2015).
