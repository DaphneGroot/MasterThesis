	Op optiebeurs wordt vakantiegeld ton waard
	Van onze verslaggever
Peter de Waard

AMSTERDAM
'Iedereen koopt maar een groter huis en een mooiere auto. Ik houd mij rustig. Weet je wat ik vanavond ga doen? Naast mijn vrouw zitten en morgen lekker burgerlijk eten bij Van der Valk. Ik ben een tevreden man.'

Optiehandelaar Ron Nicolaas van Van Berkel Options kijkt met verbazing over de overbevolkte vloer van de optiebeurs in Amsterdam. 'Men zegt dat we hier flauw vallen. Dat is flauwekul. Je kan hier niet vallen. Daar is geen ruimte voor.'
Banken, floorbrokers en marketmakers hadden gisteren in afwachting van de stormloop van op winst beluste beleggers zoveel mogelijk mensen ingezet. Vrijdag liepen de driemaandelijkse optieseries af die door de continue koersstijging bijzonder lucratief waren geworden. Ruim 650  700 mensen stonden op de met schermen volgestouwde beursvloer van nauwelijks 900 vierkante meter. Zuurstofkanonnen en extra airconditioning-apparatuur waren aangesleept om het klimaat dragelijk te houden.
Er werd een absoluut recordaantal van 646 duizend optiecontracten omgezet. Dat waren er bijna 240 duizend meer dan het recordaantal van 410 duizend uit januari.
Maar de gevreesde administratieve chaos bleef uit. De handel hoefde ook niet te worden stilgelegd. De grote aantallen contracten kwamen vooral voor rekening van professionele partijen. De particulieren met veel bewerkelijkere kleinere orders hadden donderdag hun winsten al opgestreken.
'Het aantal transacties was minder groot dan donderdag. Dat lag ergens tussen de 29 en 30 duizend. Donderdag waren dat er ruim 31 duizend', concludeerde onderdirecteur Alan van Griethuysen van de optiebeurs na een lange en spannende dag.
Noodmaatregelen hoefde niet te worden genomen. Om zeven uur gisteravond werd nog gewerkt. 'Maar ik denk dat niemand in het weekeinde aan de slag moet.'
Alleen van het aandeel ABN Amro werden vrijdag al 212 duizend contracten verhandeld. 'Een absoluut unicum', zegt Van Griethuysen. De kans bestaat dat de optie op de bank nog deze maand de meest verhandelde ter wereld wordt, nog voor die van het Amerikaanse chip-concern Intel.
Directeur Hans Brouwer van de effectenbeurs vergeleek de optie-expiratie zelfs met een heuse oorlog. 'We hebben die gewonnen. We waren bang dat we vast zouden lopen. Dat is niet gebeurd, maar het was een waanzinnige dag.'
Op de vloer heerste alom tevredenheid. Afgelopen week zijn hier gigantische bedragen verdiend. Het resultaat van een half jaar beurshausse werd te gelde gemaakt en tegelijkertijd vaak meteen weer herbelegd. 'Ik denk dat de particulieren het nog beter gedaan hebben dan de professie. De professionals houden bij hun beleggingen een slag om de arm. Ze weten dat koersen ook naar beneden kunnen gaan. Veel nieuwkomers op de particuliere markt hebben dat nooit meegemaakt. Die gaan juist meer kopen als het fout gaat.'
Deze in de ogen van de kenners ongekende naviteit wordt nu beloond. 'En dan kan het heel snel en voorspoedig gaan. Mensen beginnen met n calletje. Als dat een succes wordt nemen ze er twee. Sommigen zitten nu al op honderd lots. Er zijn tweeverdieners die hun vakantiegeld in opties hebben belegd. Als de waarde dan van 2,50 naar 25 gulden gaat, haal je zo een ton binnen', zegt Nicolaas.
Van Griethuysen verwacht niet dat het na deze vrijdag over is. 'Deze week stonden 7,8 miljoen contracten open. Maar veel contracten zijn doorgerold naar de maand oktober. Ik denk dat we maandag al weer op 6 miljoen contracten zitten.' Hij constateert dat de belangstelling van particuliere beleggers voor opties nog altijd stijgt. 'Historisch gezien nemen particulieren gemiddeld 70 procent van de optiehandel voor hun rekening. Vorig jaar zakte dat wat terug naar 60 procent. Nu is dat zeker weer 70 procent. Maar de omzet is wel enorm gestegen.'
Sinds 1995 is de omzet op de optiebeurs zelf verviervoudigd. 'En we staan nog slechts aan het begin. Ik werd voor gek verklaard toen ik vorig jaar zei dat we wel eens naar een gemiddelde omzet van 100 duizend zouden kunnen gaan. De laatste weken zetten we per dag 300 duizend contracten om. Particulieren zijn zich nu pas gaan afvragen hoe hoog de rente op het spaargeld eigenlijk is. Het is nog lang niet over', aldus Nicolaas.
Volgens de meeste actuele cijfers zou zo'n 18 procent van de beleggers daadwerkelijk ook in opties actief zijn. Indien Nederland nu een miljoen beleggers telt, zijn dat er nu bijna 200 duizend.
De optiebeurs kan de wassende orderstroom nauwelijks meer verwerken. De problemen zitten vooral in het order-aanname traject. Data-typisten tikken de op briefjes gekalkte orders nog altijd met de hand in. Vrijdag was er dan ook een heel leger van meer dan honderd typisten ingezet.
'Voor de optiebeurs staat op topdagen een file van 25 kilometer. Het probleem is dat de file niet op een snelweg staat, maar op een landweggetje. Het wordt tijd dat hier zo snel mogelijk het nieuwe computersysteem wordt ingevoerd', zegt directeur Peter-Paul de Vries van de Vereniging van Effectenbezitters (VEB). Van Griethuysen zegt dat de optiebeurs daarmee aan de slag is. 'Maar de invoering gebeurt nu eenmaal gefaseerd.' Ondanks de recordomzet heeft vrijdag niemand de boot hoeven missen.

Foto
	Vanwege het aflopen van een groot aantal contracten was het gisteren een zenuwentoestand op de optiebeurs. Er sneuvelden wel records maar chaos bleef uit. FOTO GUUS DUBBELMAN - DE VOLKSKRANT

