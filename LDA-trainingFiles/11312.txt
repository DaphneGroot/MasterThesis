Vlist (gemeente).
Vlist () was een gemeente in de Nederlandse provincie Zuid-Holland. De gemeente telde 9750 inwoners (1 mei 2014, bron: CBS) en had een oppervlakte van 57,42 km² (waarvan 2,64 km² water).
De gemeente was vernoemd naar het riviertje de Vlist, dat stroomde op het grondgebied van de gemeente.
Geschiedenis.
In 1985 werden de voormalige gemeenten Haastrecht en Stolwijk samengevoegd met Vlist tot een nieuwe gemeente, die de naam Vlist kreeg. Het gemeentekantoor stond in Stolwijk. Per 1 januari 2015 is Vlist samengevoegd met de gemeenten Nederlek, Ouderkerk, Bergambacht en Schoonhoven tot de nieuwe gemeente Krimpenerwaard.
Topografie.
"Topografische gemeentekaart van Vlist, per september 2014"
De gemeente had drie kernen: het stadje Haastrecht en de dorpen Stolwijk en Vlist. Daarnaast lagen de buurtschappen 't Beijersche, Beneden-Haastrecht, Benedenheul, Benedenkerk, Bonrepas, Boven-Haastrecht, Goudseweg, Koolwijk, Rozendaal, Schoonouwen en Stein in de gemeente.
