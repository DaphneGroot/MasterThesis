	Sfeerrijk Tourrelaas
	'Toen de beide campionissimi onder mateloos gejuich over het gekalkte asfalt ijlden, waarmee de vallei hun namen duizendvoudig eerde, werd Bartali door een bandbreuk getroffen, maar dit effect was geen excuus voor de vijf minuten die Gino op de laatste veertig kilometer aan Fausto moest prijsgeven.' Zo beschreef Volkskrant-journalist Jan de Vries in 1949 een van de legendarische Tourgevechten tussen de Italiaanse campionissimi Fausto Coppi en Gino Bartali.
De Tourverslaggeving van de Volkskrant aan het eind van de jaren veertig en het begin van de jaren vijftig bracht een nieuw element in de sportjournalistiek. In een wijd uitwaaierende taal, vol beelden en sfeer, werden het leven en lijden van de helden op de weg geschetst voor een lezerspubliek dat nog niet zelf kon meegenieten via rechtstreekse televisiebeelden. In de jaren vijftig vormden deze verslagen voor alle wielerliefhebbers een bloemrijke aanvulling op de enthousiaste woordenstroom van radioverslaggever Jan Cottaar.
Vanwege het feit dat de Volkskrant vijftig jaar geleden met de eigen Tourverslaggeving begon, is de bundel Het Gouden Habijt - de Volkskrant 50 jaar in de Tour (de Volkskrant; ÂŸ 17,50) uitgebracht. De bundel bevat van elke Tour tussen 1947 en 1996 het verslag van de meest opmerkelijke etappe. De val van Wim van Est (1951), de dood van Tommy Simpson (1967) en de winst van Peter Winnen op Alpe d'Huez (1981) ontbreken niet. De Tour, dat zijn 'drie weken waarin ik er in ieder geval zeker van ben dat elke dag een aantal mooie uren voor me in petto heeft', zegt Remco Campert in zijn voorwoord.
Han van Gessel

