Neornithes.
De Neornithes, de "nieuwe vogels", zijn de monofyletische kroongroep van de vogels, waartoe alle moderne vogels behoren.
Neornithes is een synoniem van Aves "sensu" Gauthier 1986.
De naam wordt meestal vrij informeel geïnterpreteerd als de klade van de moderne vogels. De naam werd voor het eerst gebruikt door Gadow in 1883. Sommige auteurs voegen er uitgestorven zustergroepen aan toe maar dat is niet gebruikelijk. De eerste exacte definitie als klade was van Paul Sereno in 1998: de groep bestaande uit de laatste gemeenschappelijke voorouder van de struisvogel "Struthio" en de huismus "Passer" en al zijn afstammelingen. In 2005 verbeterde Sereno de definitie door de volle soortnamen te geven: "Struthio camelus" (Linnaeus 1758) en "Passer domesticus" (Linnaeus 1758). De beide soorten vertegenwoordigen de hoofdindeling van de Neornithes: de Paleognathae en Neognathae.
Taxonomische schets van de Neornithes in het Krijt.
Dat Neornithes de "kroongroep" van de moderne vogels vormt, betekent dat alle huidige soorten ertoe behoren. Het betekent niet dat de groep alléén de moderne soorten omvat: alle afstammelingen van de laatste gemeenschappelijke voorouder van alle huidige vogels vallen eronder.
Voor zover bekend waren alle vogels van na het Krijt Neornithes. Men heeft wel gedacht dat zij misschien de enige groep geweest waren die het grote uitsterven 65 miljoen jaar geleden overleefde, maar deze redenering werd ontkracht door de vondst van Vegavis. Deze vogel stamt van vóór de K-T-grens en is duidelijk een lid van de eendvogels. Dit laat zien dat er meerdere lijnen van de vogels tot de overlevenden gerekend moeten worden, waaronder de Paleognathen en onder de Neognathen minstens de Neoaves en waarschijnlijk beide groepen van de Galloanserae. Hoewel buiten Vegavis fossiel bewijsmateriaal uit het Krijt goeddeels ontbreekt wordt namelijk op genetische basis geschat dat de Paleognath-Neognath splitsing ongeveer 119(5) m. jaar geleden plaatsvond, de Galloanserae-Neoaves splitsing ongeveer 104(3) m jaar en de splitsing Galliformes-Anseriformes 90(7) m jaar geleden.
