	Samensteller PvdA-lijst wil afrekekenen met bewindslieden
	
Van onze verslaggever
Jan Hoedeman

ABCOUDE
Een aantal PvdA-bewindslieden is niet welkom in een nieuw kabinet, vindt prof. A. Dunning. Hij is voorzitter van de commissie die de kandidatenlijst van de PvdA samenstelt voor de Tweede-Kamerverkiezingen. Het tussentijds wegsturen van ministers en staatssecretarissen is volgens hem onmogelijk gebleken. 'Dat moet dus in de kabinetsformatie gebeuren. Bewindslieden moeten worden afgerekend, er zal er een aantal moeten plaatsmaken.'
Volgens Dunning kan de huidige Tweede-Kamerfractie van de PvdA in haar geheel worden vervangen op basis van geschikte kandidaten. Dunning: 'We hebben zestig geschikte kamerleden van buiten gevonden die passen in de A-categorie. Mensen die ik in de fractie zou willen hebben, die buiten de geijkte kaders een poging ondernamen.'
Minister-president Kok verwacht niet dat zijn premierschap de PvdA volgend jaar een grote verkiezingsoverwinning zal brengen. Kok hoopt dat de PvdA niet verder verliest en is tevreden als er 'een paar zetels' bij komen, zegt Dunning.
Dunning: 'Kok is niet zo overtuigd van een premierbonus van een zetel of tien. Hij zegt: ''Ik wil niet verder achteruit. We hebben er 37 en als we er een paar bij krijgen, is dat mooi.'' Den Uyl en Lubbers incasseerden na hun eerste periode als premier, in 1977 en 1986, een electorale bonus van tien zetels.
In de PvdA-top, zegt Dunning, is de afgelopen maanden een plan gemaakt dat moet voorkomen dat er problemen ontstaan bij het vinden van geschikte kandidaten voor het ministerschap en het staatssecretariaat. 'Kok, partijvoorzitter Adelmund en Wallage gaan nu al een groslijst opstellen voor alle departementen van kandidaten die geschikt zijn als minister of staatssecretaris.'
'Je moet voorkomen dat bij het kwartetten in de kabinetsformatie een kaart op je afkomt, waarvan je ten onrechte dacht daarvoor een kandidaat te hebben. Het mag niet gebeuren dat jouw eerste keus niet wil. Die kandidaten worden dus vantevoren benaderd.'
De advertentie die de PvdA begin april plaatste om geschikte kandidaten te werven heeft onverwacht veel reacties opgeleverd. Ruim vierhonderd mensen wilden informatie, tweehonderd solliciteerden daadwerkelijk.
Pagina 3: Interview met Dunning

