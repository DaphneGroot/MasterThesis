	Dertiende Music Meeting speelt wel erg nadrukkelijk op veilig
	MUZIEK 13th Music Meeting. De Vereeniging (1/11), St Stevenskerk en Stadsschouwburg (2/11) in Nijmegen. Djivan Gasparyan is nog te zien op 8/11 in de St Aegtenkapel, Amersfoort, en 9/11 in het Soeterijn, Amsterdam.
Met daverend geweld zette super salsa-orkest NG LA Banda zondagavond een uitroepteken achter de Afrikaans-Cubaanse connectie waar het in de 13th Music Meeting om ging. Toch klonk er naast muziek voor benen en onderlijf ook muziek voor oren en brein. Zo waren de concerten met Uruguayaanse en Armeense muziek in de statige St Stevenskerk een weldaad voor de even uitgedanste festivalbezoeker.
Bandoneonspeler Luis di Matteo liet zich daar de riante nagalm met zichtbaar genoegen welgevallen. Hij speelde eigen composities, gebaseerd op de melancholieke milonga en de opzwepende Afro-Uruguayaanse candombe. Er klonken springerige melodien boven bijtende akkoorden, maar vooral breed uitgesponnen, breekbare lijnen. Het kon niet anders of de herinnering aan Astor Piazzolla, de maestro van de tango nuevo, drong zich op. Di Matteo componeert weliswaar hemelse melodien, maar in zijn werk ontbreekt het contrast met de helse klappen dat de muziek van Piazzolla zo indringend maakt.
Djivan Gasparyan en zijn drie medemuzikanten op de duduk (Armeense hobo) speelden vervolgens een lange reeks van klaaglijke melodien boven sonore bourdontonen en meerstemmige stukken in voorname harmonien. Zelfs een walsje dat ooit een vrolijke volksdeun moet zijn geweest, klonk hier als een klaaglied. Het was prachtig, maar toen Gasparyan zich toch een paar grapjes permitteerde, klonk er een zucht van verlichting.
Ook de Zuid-Afrikaanse saxofonist Carlos Ward die in de Schouwburg speelde, dwong met zijn kwartet geconcentreerde aandacht af. Hij kan bogen op een ruime speelervaring met vooraanstaande jazzmusici in de Verenigde Staten, waar hij zich in 1965 op aanraden van John Coltrane vestigde. Uiterst simpele motiefjes, soms boven niet meer dan het compacte drie-akkoordenschema van de Zuid-Afrikaanse marabi, liet hij voorzichtig opbloeien tot lyrische melodien of schaamteloos ontsporen tot overweldigende uitspattingen.
Theodori Spassov uit Bulgarije liet eerder in het festival horen dat de mondstukloze volksfluit kaval zich uitstekend leent voor gemproviseerde muziek bij piano en drums. Opgewekte Bulgaarse volksmuziek, wilde jazzy loopjes en kabbelende minimal music kleedde hij aan met kakelende kipgeluiden of het loeien van koeien. Dat was wel op het randje, bijna al te leuk, maar met zijn fabelachtige techniek hield hij het concert ruimschoots op niveau.
Buurland Roemeni werd vertegenwoordigd door een fanfare en een dorpsorkestje, beide bezet door zigeunermuzikanten. De klarinettisten, trompettisten en tubasten van Fanfare Ciocarlia zetten met vrolijk, razendsnel en vooral heel hard toeteren de zaal op stelten.
Dat lukte ook de Japanse drummers van Oedo Sukeroku Taiko goed, die met knuppels hun gigantische trommels geselden. Deze bijdrage had vooral het karakter van topsport. Met deze ene delegatie uit het Verre Oosten deed het festival de muzikale rijkdom in Azi ernstig tekort.
Want hoe mooi Afrika, de Cariben en Oost-Europa ook uit de verf kwamen, de 21 concerten tellende Music Meeting speelde dit jaar wel erg nadrukkelijk op veilig. Een publiek dat moeiteloos overschakelt van ijle trekzakmuziek, via sprankelende jazz naar dampende swing, zal vast niet terugschrikken voor een Koreaanse smartlap of een Indiase grootmeester.
Aziatische muziek is vanouds het ondergeschoven kindje op wereldmuziekfestivals. Het zou de programmeurs van het steevast riant bezochte kwaliteitsfestival Music Meeting tot eer strekken, als zij daarin verandering brachten. Misschien dat de toevoeging van de kerk aan het zalenbestand de aanleiding kan zijn voor een groter aanbod van minder hapklare, gewaagde luistermuziek.
Peter van Amstel

