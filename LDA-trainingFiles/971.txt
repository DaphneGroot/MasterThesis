	Leider junta Burundi pakt rivaal Bagaza op
	Reuter, AFP
BUJUMBURA
De vroegere Burundese president Jean-Baptiste Bagaza is gearresteerd, meldde de nationale radio zondag. Bagaza is thans een van de belangrijkste leiders van de extremistische Tutsi-groeperingen, die de huidige militaire leider Pierre Buyoya (ook een Tutsi) te gematigd vinden. Ook enkele andere extremistische leiders zijn opgepakt.
Bagaza leidde van 1976 tot 1987 een militaire junta en werd door majoor Buyoya afgezet. In 1993 droeg Buyoya de macht over aan een gekozen burger-president. In juli vorig jaar pleegde hij opnieuw een staatsgreep. Dat kwam hem te staan op een boycot door de buurlanden, die herstel van de burgerregering eisen.
Extremistische Tutsi-leiders leveren de afgelopen weken steeds heftiger kritiek op Buyoya, omdat die zou wijken voor internationale druk. De Burundese radio gaf geen reden voor Bagaza's arrestatie. Buyoya heeft reden te vrezen voor een opstand onder mede-Tutsi's. Het leger beging recentelijk moordpartijen op burgers. Buyoya veroordeelde die. Dat viel slecht bij Tutsi-extremisten.

