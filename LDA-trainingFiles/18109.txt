 Nettowinst Interpolis stijgt 38 pct tot 209 mln. 
 TILBURG, 18 feb (Reuter) - Rabobank verzekeringsdochter Interpolis heeft in 1996 de winst met 58 miljoen gulden of 38 procent zien stijgen tot 209 miljoen, aldus de verzekeraar. 
 Interpolis, nummer vijf op de verzekeringsmarkt, verwacht over het lopend boekjaar een verdere stijging van het resultaat. 
 "We zien zowel in het levenbedrijf als het schadebedrijf mogelijkheden voor verdere groei en resultaatverbetering," zei Interpolis in een bericht. 
 In 1996 steeg de omzet in het levenbedrijf naar 2,2 miljard van 1,9 miljard een jaar eerder, welke geheel voor rekening kwam van de sector Leven Particulier. 
 Dit kwam mede door een "buitengewone omzet" in de hypotheeksfeer, die werd omhooggestuwd door de introductie van een nieuwe hypotheekproduct, de OpMaat Hypotheek en bijbehorende OpMaat Verzekering. Het resultaat in de levensector steeg naar 136 miljoen gulden van 110 miljoen in 1995. 
 Ondanks een lagere omzet boekte de verzekeraar een verdere groei van het schaderesultaat, die met vijf miljoen steeg naar 113 miljoen (inclusief zorgverzekeringen). 
 Door de gunstige weersomstandigheden in 1996 kwamen er minder claims, aldus Interpolis. 
 De sector motorrijtuigen beperkte het verlies in 1996 tot twee miljoen gulden, vergeleken met min 36 miljoen een jaar eerder. 
 Overige activiteiten brachten nu een winst op van 53 miljoen gulden, vergeleken met een verlies van zeven miljoen in 1995, mede als gevolg van een buitengewone bate uit overdracht van de ziektenkostenportefeuille. 
 - redactie Amsterdam 020 504 5000, Fax 020 504 5040. 
 (c) Reuters Limited 1997. 
