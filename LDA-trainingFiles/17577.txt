 VEB STEUNT PROTESTERENDE AANDEELHOUDERS HGN. 
 DEN HAAG, 3 sept (Reuter) - De Vereniging voor Effectenbezitters (VEB) zegt dat de aandeelhouders van Houtgroep Nederland (HGN) volstrekt onvoldoende informatie in handen hebben om de voorgenomen transactie met Eecen te beoordelen. 
 Gisteren kwam een meerderheid van de aandeel-en certificaathouders in het geweer tegen plannen van de HGN-directie om over te gaan tot een reverse take-over van groothandel Eecen. 
 Grootaandeelhouder Stiho, die een belang van 34,7 procent in HGN bezit, heeft zich inmiddels tot de rechter gewend. Het kort geding speelt op maandagmiddag in Groningen. 
 De HGN-directie wil dat er op woensdag 11 september een besluit valt over de transactie met Eecen. 
 De VEB zegt in een brief dat zij de verzoeken van aandeelhouders van HGN (Stiho, Orange Fund en particuliere aandeelhouders) om uitstel van de besluitvorming onderschrijft. 
 Als de plannen van de directie van HGN doorgaan zal Eecen 70 procent van de aandelen in de nieuwe combinatie bezitten. 
 Huidige aandeel-en certificaathouders HGN zien hun belang sterk verwateren en het pakket van sommige aandeelhouders zal onder de vijf procent zakken, aldus de protesterende aandeelhouders. 
 Stiho bracht gisteren naar buiten dat zij via de rechter wil bereiken dat de besluitvorming niet op de vergadering van 11 september zal plaatsvinden. 
 Tevens wil deze aandeelhouder afdwingen dat direct de informatie ter beschikking wordt gesteld die nodig is om tot een objectieve besluitvorming te komen. 
 Stiho wordt gesteund door Orange Fund dat 10 procent van de HGN-aandelen houdt en een aantal particulieren. 
 - Redactie Amsterdam +020 - 504 5000 fax +020 - 504 5040. 
 (c) Reuters Limited 1996. 
