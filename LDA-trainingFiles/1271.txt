	Transporteurs verwachten weer groei luchtvracht
	ANP
SCHIPHOL
De Nederlandse Vereniging van Luchtvrachtexpediteurs verwacht komend jaar een aanhoudende groei van het transport van luchtvracht. In 1996 was de groei volgens voorlopige schattingen ongeveer 10 procent. De NVVL verwacht voor 1997 eenzelfde ontwikkeling.
De afgelopen drie jaar hebben luchtvrachtexpediteurs het tij mee . In 1993 was er een groei van 9,5 procent. In de twee jaren daarna nam de omzet van de luchtvrachtbedrijven met respectievelijk 14,5 en 10,5 procent toe.
Een opvallende ontwikkeling in 1996 was voor de NVVL-leden het versneld doorzetten van de globalisering van de high tech-industrie. In toenemende mate heeft de productie van de componenten plaats op verschillende continenten. De onderdelen komen per vliegtuig naar de plaats waar het eindproduct gemaakt wordt. De distributie van het eindproduct vindt ook veelal per vliegtuig plaats. Ook agrarische producten behoorden het afgelopen jaar tot de groeiers in de luchtvracht.
De NVVL prijst de infrastructuur op Schiphol. Die is zo goed dat er niet alleen sprake is van een groei van al bestaande activiteiten, maar ook van het overhevelen van activiteiten van elders naar Schiphol.

