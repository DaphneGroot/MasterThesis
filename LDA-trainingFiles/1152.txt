	Fujimori tart rebellen met wapengekletter
	Van onze correspondente
Ineke Holtwijk
 RIO DE JANEIRO
 De gijzeling in Lima, die inmiddels de zesde week is ingegaan, begint steeds meer te lijken op een uitputtingsslag tussen president Alberto Fujimori en guerrillacommandant Nestor Cerpa. Beide mannen weigeren aan de onderhandelingstafel te gaan zitten als de andere partij geen concessie doet. Beiden zeggen alle tijd van de wereld te hebben.

De rebellen van de Revolutionaire Beweging Tupac Amaru (MRTA) die in de Japanse residentie nog steeds 73 gijzelaars vasthouden, onder wie Peruaanse ministers en generaals, een broer van Fujimori, en Japanse zakenlieden en diplomaten, willen alleen onderhandelen als de vrijlating van hun circa vierhonderd gevangen kameraden op de agenda staat. President Fujimori weigert te praten zolang de guerrillero's deze eis niet laten vallen.
Volgens sommigen maakt de harde houding deel uit van de onderhandelingsstrategie. Geen van de partijen wil als eerste overstag gaan en zwak overkomen. Fujimori wordt overigens gesteund in zijn harde houding door de Peruanen. Die willen in overgrote meerderheid een vreedzame oplossing, maar zijn tegen vrijlating van gevangenen. De meeste Peruanen vinden overigens wel dat er iets gedaan kan worden aan de barre omstandigheden van de MRTA-gevangenen.
Dat lijkt president Fujimori te hebben opgepikt. De president, die donderdag onverwacht een bliksembezoek bracht aan buurland Bolivia, liet dezer dagen weten dat de situatie van gevangen MRTA-leden kan worden besproken.
De guerrillero's herhaalden deze week via nieuwe spandoeken en de korte golfradio hun standpunten, meest variaties op de leus 'Vrijheid of de Dood'. Op Internet noemden zij Fujimori een dictator. 'We moeten hem stoppen. We hoeven niet nog eens vijf jaar te lijden.' Dat was een toespeling op een omstreden gerechtelijk besluit van enkele dagen geleden dat het mogelijk maakt voor Fujimori om zich een derde keer als president te laten kiezen. De uitspraak bevestigt voor het eerst wat commentatoren al geruime tijd zeggen: dat de guerrillero's met hun actie ook het hoofd van Fujimori willen.
Nieuw waren deze week ook de militaire excercities rond de residentie. Er staan gepantserde voertuigen in de straten en er paraderen meer en zwaarder bewapende agenten in de wijk. Een helikopter vloog enkele malen laag over de residentie en politieagenten wierpen stenen over de muur. De politie sleepte verder de geparkeerde auto's weg en liet een van de twee ingangen van het terrein van de residentie en een gat dat het personeel gebruikte, dicht timmeren.
Het wapengekletter, dat bedoeld lijkt om de guerrillero's uit te testen, riep onmiddellijk reacties op. Cerpa's jongens, de schattingen variëren inmiddels van twintig tot slechts dertien gijzelnemers, vuurden schoten in de lucht en riepen wederom via Internet familieleden van gijzelaars, de media en mensenrechtenorganisaties op 'een bloedbad te voorkomen'. De manoeuvres waren volgens hen 'provocaties die een aanleiding proberen te creëren voor een militair ingrijpen'.
Het Rode Kruis bekortte onmiddellijk de dagelijkse bezoeken omdat het vreesde voor de veiligheid van zijn eigen medewerkers. In Lima brengt het Rode Kruis dagelijks maaltijden, medicamenten, water en post . Donderdag bonden politie en militairen in. Zolang Rode-Kruismedewerkers overdag in de residentie zijn, zullen de geüniformeerden zich ophouden buiten de no-go-area die het Rode Kruis donderdag met verfstrepen op het wegdek heeft aangegeven.
President Fujimori liet vanuit Bolivia weten dat er geen sprake is van militair ingrijpen zolang de guerrillero's de gijzelaars ongemoeid laten. Maar deze verzekering ging gepaard met een dreigement. Hij beloofde na de gijzeling de MRTA uit te roeien. 'Dit kunnen we niet ongestraft laten. We zullen proberen de groep in de regio totaal uit te roeien.'

Foto
	Demonstranten met fakkels proberen de gijzelaars in de Japanse residentie in Lima een hart onder de riem te steken. FOTO REUTER

