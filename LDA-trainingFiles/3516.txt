	Wapperende was ongemerkt veelvuldig vastgelegd
	Van onze verslaggever
Willem Ellenbroek

AMSTERDAM
De eerste twee foto's op de expositie over Amsterdam in de negentiende eeuw zijn vanaf het dak van het Centraal Station genomen - dat was er al - en bestrijken de Prins Hendrikkade en een onfamiliair Damrak, want de Beurs van Berlage en de Bijenkorf moesten nog gebouwd worden.
De twee panorama-foto's, die toen zelf een noviteit waren, laten een stad in volle ontwikkeling zien; trots, vanaf een hoog standpunt.
De stoommachine was uitgevonden en daarmee was een nieuwe scheepvaart gekomen, het Noordzeekanaal aangelegd, een wereldhaven en industrie. Een leger emigranten uit alle delen van het land was naar de grote stad getrokken, die zich in razend tempo uitbreidde.
Iets daarvan zien we op de tentoonstelling in de Oude Kerk in het werk van de drie belangrijke fotografen uit dat tijdperk - G.H.Breitner, Bernard Eilers en Jacob Olie - in hun foto's van een omwoelde stad, van bouwputten, kruiers en heimachines.
Alleen ligt daar de nadruk niet op. Het overzicht laat eerder, met het modernste middel van die dagen, de andere kant van die omslag zien - het pittoreske verleden, toen alles nog met paard en wagen en handkracht van kruiers en sjouwers ging.
En liefst nog, want de fototechniek stond nog in de kinderschoenen en de sluitertijden waren traag, op de meest stille momenten van de dag, waarin huizen en kerktorens zich in het water van dromerige grachten spiegelen en mijmeren van de eeuw waarin ze werden gebouwd.
Zoals de Oude Kerk, waarin het bescheiden overzicht in een schelpvormige tentoonstellingsruimte is ingericht. De kerk komt ook vaak op de foto's voor. De expositie is samengesteld door het Amsterdams Gemeentearchief ter gelegenheid van het 125-jarig bestaan van de drukkerij Rotaform, die hier in de buurt, op een zolder aan de Barndesteeg zijn oorsprong vond.
Met de twee jaar geleden in het gemeentearchief herontdekte glasnegatieven van Breitner als basis is dat Amsterdam van toen en deze buurt, waarin de stad ooit zijn oorsprong vond, weer opgeroepen.
Het moet, ook voor ons, een krankzinnig drukke stad geweest zijn, vol paard-en-wagens met vloekende en tierende voerlieden, haastige dienstbodes en slagersjongens, zwoegende mannen achter handkarren en tussen alles door hoepelende kinderen.
Het was een stikkensvolle oude stad vol krot- en kelderwoningen en kleine, smerige nerinkjes, met ertegenaan de oude, uit zijn voegen barstende jodenbuurt. Ook op het water en de kaden was het druk, de grachten en havens vol zeilschepen, dekschuiten, stoomsleepbootjes en vletten. De grachten moeten vreselijk gestonken hebben, maar dat zie je op die foto's niet, wel die armoede, het leven dat zich op straat afspeelde.
De fotografen van die eeuw laten dat zien in alle technieken die er toen in de fotografie waren ontwikkeld, tot stereografie en kleur toe. De een had oog voor die drukte, het straatleven, het gekrioel van vletterlui op het water voor de vishal die er toen nog op de Nieuwmarkt was, de handel om een marktkraam of dienstmeiden die matten kloppen.
De ander had gevoel voor het picturale, voor een man die een vat sjouwt langs een besneeuwde gracht, voor de pozie met twee mannen die hun vlet voortwrikken door een beijsde Amstel in de nevel van een langsvarende stoomslepertje.
De een keek nog met het schildersoog van de negentiende eeuw; de ander keek al documentair, zich bewust dat alles voorgoed aan het veranderen was. Wat ze allemaal, ongemerkt, vastlegden was de wapperende was. Op heel veel foto's, of ze nu van Olie, Breitner of Eilers zijn, wappert de was - uit de ramen van huizen, langs de masten van binnenschepen. Ook dat was zwaar handwerk, met die lange jaegeronderbroeken.
De kleine tentoonstelling in de Oude Kerk beslaat de periode 1856-1925. Voor het jubileum van de drukkerij werd ook een boek gemaakt onder een dubbele titel. Het ene deel, samengesteld door Anthon Beeke ('Amsterdam op zilver'), bestaat uit foto's, het andere deel, geschreven door Geert Mak ('Amsterdam op steen'), vertelt aan de hand van de geschiedenis van de drukkerij het verhaal van Amsterdam en zijn bevolking.
Deze geschiedenis in foto's en verhalen gaat verder dan de eeuwwisseling en loopt door tot nu. In het fotodeel wordt n van de lijnen van fotograferen, die al in de negentiende zichtbaar was geworden, doorgetrokken: die van de documentaire fotografie waarin Nederland een traditie opbouwde.
Zo zien we de jaren veertig door de 'Ondergedoken Camera' van Ad Windig, Aart Klein en Emmy Andriessen; de wederopbouw en de zuinige jaren in het werk van Kors van Bennekom, Dolf Kruger, Kees Scherer, Jan Versnel en Ed van der Elsken, die de brug slaat naar de opstandige jaren zestig en zeventig.
De laatste foto, van de demonstraties bij de Eurotop afgelopen zomer, rijmt weer met het eerste oproer dat in dit overzicht kraait, de aardappelrellen in de Eerste Wereldoorlog, en vindt nog een paar vroege voorbeelden van een opstandige stad in de straatrellen van de crisisjaren, de huisuitzettingen en stakingen in de jaren vijftig.
Het overzicht in de Oude Kerk laat de oorsprong van het kijken naar het leven in die stad nog eens zien; met een hoogtepunt in het werk van Bernard Eilers. Hij had geen moeite met kiezen tussen het sociale en het picturale. Hij stond op de grens van twee eeuwen en twee visies en verbond ze met elkaar.
Amsterdam op zilver - Breitner en tijdgenoten, Amsterdamse stadsgezichten 1856-1925. Oude Kerk, Amsterdam, t/m 10 december. Dagelijks 13-17 uur. Gelijknamig boek f 75,-.

Foto
	Bernard Eilers: Kuipersgrachtje (Oudezijds Achterburgwal gezien vanuit de Vredenburgsteeg), omstreeks 1925.

