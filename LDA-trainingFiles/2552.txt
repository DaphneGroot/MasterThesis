	FNV-bestuurder De Waal eist naleving nieuwe cao 'We blijven vasthouden aan de 36 uur bij Akzo'
	Van onze verslaggever
Gijs Herdersche

AMSTERDAM
'Akzo heeft gexperimenteerd met de 36-urige werkweek. Die experimenten zijn positief uitgevallen. Aan de voorwaarden voor invoering van de 36-urige werkweek in het hele bedrijf is voldaan. Het is een gore schande dat Akzo nu op de cao-afspraak wil terugkomen', zegt Lodewijk de Waal, cao-cordinator van de FNV.
Hij is de kandidaat om op 31 mei Johan Stekelenburg als voorzitter van de FNV op te volgen. 'Tot die dag wil ik mijn werk blijven doen: het cao-beleid.' Daarbij windt hij zich vooral op over de opstelling van Akzo en de beeldvorming dat de invoering van de 36-urige werkweek spaak loopt.
'We zullen de onderneming via de rechter dwingen zich aan het contract te houden. Die geeft ons zonder meer gelijk, want de afspraak en de voorwaarden staan klip en klaar in de cao', zegt De Waal.
Akzo wil de cao-afspraak om op 1 juli de 36-urige werkweek in te voeren, schrappen en vervangen door meer loon. Premier Kok heeft al zijn 'grote zorg' uitgesproken over het 'afkopen van arbeidsduurverkorting met een loonsverhoging'. Gedragen zegt De Waal: 'Het is een ernstige ontwikkeling dat werkgevers hun contracten niet willen nakomen. '
De opstelling van Akzo draagt een groot gevaar in zich, erkent De Waal. 'Het is een trendsettende cao, die heeft ongetwijfeld uitstraling, onder werkgevers n werknemers. Wij houden vast aan de 36 uur. Daar is bij Akzo al voor betaald met een beperkte loonstijging.' De afgesproken arbeidsduurverkorting bij Akzo komt overeen met 5,5 procent loonsverhoging. Uitbetaling zou het startschot voor een loongolf zijn. De Waal wil noch het percentage noch het begrip loongolf in de mond nemen.
Hij betwijfelt of de leden in de forse winststijgingen bij bedrijven aanleiding zien om voor meer loon te kiezen. 'Uit enqutes blijkt dat werkgelegenheid nog steeds prioriteit heeft voor de leden, gevolgd door het milieu. Pas op de derde plaats komt loonsverhoging.' Dat de leden in de reisverzekeringen en de kippenslachterijen deze week kozen voor loonsverhoging in plaats van korter werken, deert De Waal niet.
'Dat zijn incidenten met specifieke verklaringen. De hoofdlijn is dat de 36 uur bij de overheid, de semi-overheid en delen van de markt, zoals de dienstverlening, op grote schaal is ingevoerd. De industrie blijft achter, maar we blijven op de deur bonken.'
De Waal wil niet ingaan op zijn kandidatuur om voorzitter van de FNV te worden. 'Op 21 april ben ik formeel kandidaat. Vanaf dat moment ben ik op mijn kandidatuur aanspreekbaar. Op 31 mei zijn de verkiezingen voor het nieuwe federatiebestuur. Tot die tijd blijf ik gewoon mijn huidige werk doen.' Hij wil ook niet ingaan op de stelling dat hij een beschadigd kandidaat-voorzitter is door het plotselinge vertrek van de gedoodverfde opvolger van Stekelenburg, vice-voorzitter Ella Vogelaar.
Ook de bittere verwijten die Volgelaar hem en de FNV-cultuur in Trouw maakte, stuiten op een stuurs zwijgen. 'Het raakt me zeker wel. Maar noch Ella, noch de FNV, noch ikzelf zou ermee gediend zijn als ik er wel op in zou gaan.' Vogelaar hekelt de mannencultuur bij de FNV. 'Vroeger was de verklaring waarom er zo weinig vrouwen in de top zitten: ''Die zijn er niet''. Nu is het: ''Ze willen niet''. Bij de keuze die ik maak, speelt ook de werkwijze van de organisatie een rol.' Ze verwijt de FNV dat ze sinds haar komst naar de centrale in 1994 te weinig is voorbereid op een toekomstige rol als voorzitter.
Vogelaar verwijt De Waal dat hij aankondigde te vertrekken als zij voorzitter zou worden. Aanblijven als vice-voorzitter onder De Waal werd daardoor in haar ogen onmogelijk. 'In feite zegt hij: ''Als ik de lakens uit mag delen, heb ik met jou geen probleem, als jij de lakens uitdeelt wel''', aldus Vogelaar.
Volgens Vogelaar was het geen optie om toch voorzitter te worden als De Waal zou vertrekken. Dan zou zij moeten beginnen met vier nieuwe leden in het zeskoppige FNV-bestuur.
De Waal zelf vindt dat geen probleem. 'Zijn' bestuur telt nu ook vier nieuwe gezichten. Naast hem en oudgediende Henk Muller als penningmeester is Kitty Roozemond van de Dienstenbond nu kandidaat-vice-voorzitter. Henk van der Kolk van vroeger de Voedingsbond CNV, vervolgens de Voedingsbond FNV en nu de onderwijsbond AOB, wordt cao-cordinator. Aad Regeer van de Abvakabo en Agnes Jongerius van de Vervoersbond worden secretaris.

Foto
	L. de Waal, cao-cordinator van de FNV, in het Amsterdamse New Age-centrum Oibibio op weg naar collega-bestuurders. FOTO BERT VERHOEFF - DE VOLKSKRANT

