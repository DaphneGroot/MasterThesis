	ABN Amro beheert nu meer dan 100 miljard gulden
	Van onze verslaggever
AMSTERDAM
De ABN Amrobank beheert een vermogen van 117 miljard gulden. Vorig jaar nam het totale vermogen van ABN Amro Asset Management met 39 procent toe. Hiermee overschreed de bank de grens van 100 miljard gulden.
In Nederland was de groei 27 procent. Het vermogen ging hier van 42,9 miljard naar 54,5 miljard gulden. Het beheer voor institutionele beleggers groeide van 42 procent naar 22,7 miljard gulden. Het eigen pensioenfonds van de bank maakt hiervan respectievelijk 6,6 miljard en 7,5 miljard gulden uit.
Dankzij een sterke groei van de aandelenfondsen was er een bevredigende groei bij de beleggingsfondsen. Die name toe met 15 procent tot 26,6 miljard gulden. Grotendeels was dit te danken aan koersstijgingen, maar er kwam ook zeshonderd miljoen vers geld binnen. Robeco maakte eerder bekend dat bij haar fondsen geld was onttrokken.
Vermogensbeheer voor Nederlandse particulieren vertoonde eveneens een aanzienlijke groei. Het aantal particulieren dat zijn vermogen aan ABN Amro heeft toevertrouwd, groeide vorig jaar met een kwart. Het beheerde vermogen steeg met 34 procent tot 5,1 miljard gulden.

