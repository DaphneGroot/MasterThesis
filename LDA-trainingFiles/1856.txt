	Internet steeds grotere bron van werkgelegenheid
	Van onze verslaggever
AMSTERDAM
Computergebruikers toegang verschaffen tot het wereldwijde netwerk Internet is een rijke bron van werkgelegenheid in Nederland. In de afgelopen twee jaar zijn in de Nederlandse Internet-industrie zo'n vierduizend banen geschapen. De verwachting is dat er dit jaar weer meer dan duizend zullen bijkomen.
Dit blijkt uit een onderzoek dat is uitgevoerd door access provider bArt, een van de 75 bedrijven in Nederland die Internet voor computergebruikers toegankelijk maakt. Behalve deze 75 providers zijn er nog zo'n 150 andere bedrijven die bestaansrecht ontlenen aan Internet, bijvoorbeeld door het ontwerpen van websites, de plekken op het net waar informatie te vinden is.
Deze ruim tweehonderd bedrijven bieden op dit moment een kleine 2000 mensen een vaste baan. Dat waren er een jaar geleden nog 350. Daarnaast houden zich nog zo'n 2500 werknemers van reclamebureau's, uitgeverijen of rekencentra zich bijna de hele werkdag bezig met Internet.
Access provider bArt is zelf een voorbeeld van een snelgroeiend bedrijf. Het begon 2,5 jaar geleden als viermansbedrijf. Nu heeft het ruim vijftig werknemers in dienst.
bART is met tienduizend klanten en een jaaromzet van vijf miljoen gulden de zesde access provider in Nederland. Directeur K. Bergsma voorziet dit jaar een verdriedubbeling van het aantal abonnees en de omzet. Het streven is om binnen anderhalf jaar tot de top-drie in Nederland te behoren.
Om de onstuimige groei te kunnen financieren heeft bART nieuwe aandeelhouders aangetrokken. Sinds december hebben ABN Amro, de Nederlandse Participatie Maatschappij (NPM) en het Ontwikkelingsfonds Rijnmond (OFR) elk een belang van 12,5 procent in de onderneming genomen.

