Oostkantons.
De Oostkantons, soms ook "Oost-België" of "Eupen-Malmedy" genoemd, is de aanduiding voor de kantons Eupen (inclusief Kelmis = Neutraal Moresnet), Malmedy en Sankt Vith, alle gelegen in het oosten van de Belgische provincie Luik, grenzend aan Duitsland. Zij vormen taalkundig en cultureel een overgangszone tussen België en Duitsland en hebben in de laatste twee eeuwen onder sterk wisselend bestuur gestaan.
Bevolking.
In totaal wonen er 92.928 mensen in de Oostkantons, waarvan 74.169 in de Duitstalige Gemeenschap en 18.759 in de Franstalige gemeenten Malmedy en Weismes. In de Duitstalige Gemeenschap is bijna de gehele bevolking (zeker 95%) Duitstalig, maar toch zijn er in alle gemeenten faciliteiten voor Franstaligen. In Malmedy en Waimes is naar schatting 10% van de bevolking Duitstalig. Hier zijn faciliteiten voor Duitstaligen.
Geografische bijzonderheden.
Er zijn stuwdammen gebouwd in Bütgenbach en Robertville (op de Warche) en in Eupen (op de Vesder).
In de Oostkantons ligt ook het oudste Belgische natuurreservaat: de Hoge Venen. Met zijn oppervlakte van 35 km² is het ook het grootste. Het maakt deel uit van het grensoverschrijdende natuurpark Hoge Venen-Eifel dat ongeveer 678 km² beslaat. De Oostkantons liggen op de overgang tussen de Ardennen en de Eifel. Vandaar dat voor de gebieden tegen de Duitse grens ten zuiden van Eupen vaak de term "Belgische Eifel" gebruikt wordt.
Topografie.
Sinds de gemeentelijke herindeling van 1976-1977 bestaat het gebied van de Oostkantons uit de 3 kantons en 11 gemeenten. Hieronder een lijst van deze gemeenten, met hun deelgemeenten en eventuele Franse of Duitse naam, geordend per kanton. Tussen 1816 en 1920 bestond dit gebied uit de districten: Kreis Eupen en Kreis Malmedy. Eupen kwam ongeveer overeen met het huidige Kanton Eupen, (Hergenrath en Neu-Moresnet maakte er ook deel van uit). Kreis Malmedy kwam overeen met de huidige Kantons Sankt Vith en Malmedy
De Duitstalige Gemeenschap wordt gevormd door de kantons Eupen en Sankt Vith. Het kanton Malmedy, en bijgevolg de gemeenten Malmedy en Weismes, maken dus geen deel uit van de Duitstalige Gemeenschap en worden ook niet tot het Duitse taalgebied gerekend (hoewel er in voornoemde gemeenten wel faciliteiten voorzien zijn voor Duitstaligen).
Taalsituatie.
"- HET WAALSE TAALLANDSCHAP -" Variatie aan streektalen in Wallonië. De Duitstalige Oostkantons zijn wit gelaten.De taalkundige situatie in de Oostkantons is complex, omdat het gebied op de grens ligt van de Romaanse en de Germaanse talen en bij een isoglosse binnen het Frankisch die het Germaanstalige gebied aldaar doorsnijdt.
In Aubel, Baelen, Blieberg en Welkenraedt (aangrenzende gemeenten binnen de provincie Luik en de Franse Gemeenschap) bijvoorbeeld, alsook in Eupen, Kelmis en Lontzen, kan de lokale streektaal Limburgs worden genoemd, of meer precies Platdiets, terwijl de inwoners van Raeren een Ripuarisch dialect spreken en die van het kanton Sankt Vith Moezelfrankisch (Luxemburgs).
De Oostkantons bleven in hun geheel in de provincie Luik en zijn sinds de Belgische staatshervorming van 1980 deel van het Waalse Gewest. Het Waalse Gewest heeft wel enkele territoriale bevoegdheden overgedragen aan de Duitstalige gemeenschap; onder andere monumentenzorg, infrastructuur, stedenbouw, toezicht op de gemeentebesturen.
Geschiedenis.
De Oostenrijkse Nederlanden en het Prinsbisdom Luik in 1786
Kaart van België in 1843 met de toenmalige grenzen. De Oostkantons maakten destijds deel uit van het Duitse territorium
Vroegere geschiedenis (1082-1920).
Tot aan de Franse Revolutie hadden deze gebieden geen enkele staatkundige samenhang.
Zelfstandig, Luxemburgs, Limburgs.
Bij het uiteenvallen van het hertogdom Neder-Lotharingen in de 10e en 11e eeuw ontstond het hertogdom Limburg. Dit omvatte voornamelijk het land van Eupen. Na de Slag bij Woeringen (1288) ging Limburg samen met de landen van Overmaas deel uitmaken van het hertogdom Brabant. Het abdijvorstendom Stavelot-Malmedy was meer dan duizend jaar lang een zelfstandige staat binnen het Heilige Roomse Rijk, waarvan de abt wereldlijke macht had, te vergelijken met die van de prins-bisschoppen van het prinsbisdom Luik, waarmee het gebied soms een personele unie vormde. De streek van Sankt Vith behoorde tot het hertogdom Luxemburg
Frans.
De latere Oostkantons kwamen in de Franse tijd in 1795 voor het eerst in eeuwen onder eenzelfde regionaal bestuur, dat van het Ourthedepartement, waarvan de grenzen dwars door de soms eeuwenoude grenzen liepen.
Pruisisch.
Met het grenstraktaat van Aken na het Congres van Wenen (1815) werd het Ourthedepartement, waartoe ook nog Kronenburg en Schleiden hoorden, tussen Verenigd Koninkrijk der Nederlanden en Pruisen verdeeld, min of meer volgens de Romaans-Germaanse taalgrens. In de streek van Eupen sprak men Ripuarisch of Limburgs, in de streek van Sankt Vith Luxemburgs. Malmedy en Weismes waren Waalstalig. In de Pruisische tijd, en vooral nadat Otto von Bismarck in 1870 decreteerde dat het Hoogduits de enige taal voor onderwijs en administratie moest worden, is het gebied snel verduitst.
«Nieuw-België».
In de jaren 20 van de twintigste eeuw werd voor deze kantons ook de naam «Nieuw-België» gebruikt. In 1920 waren ze in het kader van het Verdrag van Versailles afgescheiden van het Duitse Rijk en aan België gehecht. Ze dienden als compensatie voor de door België geleden oorlogsschade in de Eerste Wereldoorlog. Deze 20 tot 50 km brede grensstrook werd na een vijfjarige overgangsperiode in 1925 volledig in het Belgisch staatsverband opgenomen. In Duitsland duidt men dit gebied ook wel aan als «Eupen-Malmedy», naar de beide voormalig Pruisische "Landkreise". Met uitzondering van Neutraal-Moresnet waren deze districten vanaf 1815 Pruisisch geweest. De aan het kanton Eupen grenzende, eveneens niet-Romaanstalige gemeenten in de Platdietse streek die al sedert het Weense Congres Belgisch waren (Aubel, Blieberg, Welkenraedt en Baelen) werden in deze periode ter onderscheiding ook wel «Oud-België» genoemd.
Belgisch.
De kantons Eupen en Malmedy werden in 1920 bij België gevoegd. In een overgangsfase (1920–1925) werden ze bestuurd door generaal Herman Baltia. In die periode ontstond ook het bisdom Eupen-Malmedy. In 1925 kwamen ze, net zoals het dwergstaatje Neutraal Moresnet, bij de provincie Luik. Het bisdom werd met het bisdom Luik gefuseerd. De benaming «Oostkantons» is in die periode ontstaan.
Duits.
Tijdens de Tweede Wereldoorlog voegde Hitler ze in 1940 weer bij Duitsland. Onder het door hem aan het einde van de oorlog in gang gezette Ardennenoffensief, ook bekend als het Von Rundstedtoffensief, werden Malmedy en Sankt Vith bijna volledig verwoest. De bewoners werden als rijksburgers beschouwd en moesten dan ook willens nillens in het Duitse leger dienen. Meer dan 8.000 mannen werden ingelijfd in de Duitse Wehrmacht, meer dan 2.000 soldaten stierven voornamelijk aan het Russische Oostfront. Dit heeft na de oorlog tot schrijnende toestanden geleid, toen ze tijdens de repressie door de Belgische staat voor landverraad aangeklaagd werden.
Opnieuw Belgisch en nu tevens Waals.
Na de oorlog werden de kantons opnieuw Belgisch. Ze kregen bij de taalwetten van 1962 een tweetalig statuut. Alle gemeenten van de voormalige Oostkantons hebben wel faciliteiten voor de anderstalige minderheid: Duits met Franstalige minderheid voor Eupen, Sankt Vith, Amel, Büllingen, Bütgenbach, Burg-Reuland, Kelmis, Lontzen en Raeren, die in 1970 een begin van autonomie kenden, toen de Duitstalige Gemeenschap gecreëerd werd. Malmedy en Weismes werden Frans met Duitstalige minderheid en kwamen in datzelfde jaar bij de Franse Gemeenschap. De Oostkantons vallen dus niet samen met Duitstalig België.
