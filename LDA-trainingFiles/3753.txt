	James' puzzel
	En moord blijft onbestraft en dat is des te opvallender doordat A Certain Justice (Faber and Faber, import Nilsson & Lamm;  46,25), de nieuwste thriller van grand old lady P.D. James, verder in alle opzichten een klassieke puzzeldetective is. En daarin trekken al sinds jaar en dag moordenaars aan het kortste eind.
A Certain Justice is een zeer traditioneel opgezet boek, wat overigens geen afkeuring inhoudt. Een moord op een vooraanstaande Londense advocate - nota bene in het hart van de Temple -, meteen vier of vijf verdachten, een bedachtzaam werkend politieteam onder leiding van de fameuze Commander Dalgliesh en uiteindelijk de stapsgewijze afwikkeling naar de oplossing.
James laat geen moment haar lezers in het onzekere over haar karakters, hun omgeving, hun werkzaamheden. Met die uitvoerige manier van beschrijven doet ze nog heel sterk aan de Christie-traditie denken - gezien James' leeftijd (77) niet zo verwonderlijk. Maar haar personages zijn niet zo bordkartonnerig plat als die van Christie; ze leven en ze zijn overwegend de moeite waard om tot op de laatste pagina te volgen.
Voor de liefhebbers van het betere ontrafelwerk met een keur van verdachten valt er in A Certain Justice heel wat genieten, ook al straft het kwaad zich dit keer slechts gedeeltelijk. Het is bovendien goed om na drie jaar Dalgliesh weer te ontmoeten, al zijn er wat breuklijntjes te bespeuren in de verhouding tot zijn ondergeschikten. Heel geleidelijk lijkt zich een generatiekloof af te tekenen.
Frans van Schoonderwalt
Nanette's blues
 Nanette, een 28-jarige zwarte New Yorkse, lijkt sprekend op Grace Jones: 'She has the better waist, I win for tits.' Haar grote liefdes zijn Frankrijk, jazzmuziek en ene Walter. Nan is gis en geestig, zo'n type dat je na drie alinea's al niet meer wilt missen. Wat dat betreft is Rhode Island Red (Serpent's Tail, import Nilsson & Lamm;  35,-) geslaagd. Het is het debuut van de Amerikaanse Charlotte Carter, van wie Nanette trouwens ook veel wegheeft.
Het verhaal begint eveneens veelbelovend. Omdat Nan als vertaalster weinig te makken heeft, speelt ze sax op straat (veel blues, Walter heeft haar weer eens laten zitten). Voor n nachtje maar verleent ze een leuke stoepmuzikant onderdak. Daar blijft het inderdaad bij: de volgende ochtend vindt ze hem op de keukenvloer met een mes in zijn nek.
De stoepspeler was een undercover agent die een dikke rol dollarbiljetten in Nans appartement heeft verstopt. Nan durft er niet mee naar de politie, omdat die haar toch al scheef aankijkt.
De verleiding is groot, maar ze besluit het geld aan de weduwe van de agent te gaan geven. Waarna zich een ongeloofwaardig verhaal ontspint, tjokvol toevalligheden, rond een undercover operatie onder straatmuzikanten die te maken heeft met de speurtocht van politie en onderwereld naar een bijzonder waardevolle saxofoon.
Toch heeft Rhode Island Red wel degelijk sterke punten. Zoals Carters benijdenswaardig swingende stijl, de sfeervolle beschrijvingen van New York, de dialogen die deugen. Carter zet een paar mooie figuren neer, onder wie Nans vriendin Aubrey, een dure topless danseres, en haar nieuwe liefde Henry, een Charlie Parker-adept die helaas zo maffioos blijkt als een klomp cement op een rivierbodem.
Jacomijn de Raad
Vertaald:
- Spreken van de 'Chinese Gorki-park' zoals de uitgever doet, is te veel eer voor Lisa See en haar debuut De bloem van Beijing (The Flower Net). Een Chinese veiligheidsagente en een Amerikaanse openbare aanklager werken samen aan een dubbele moordzaak, aan de macht van de triades en aan hun liefde voor elkaar (Bruna;  34,90).
- Michael Douglas gaat de hoofdrol spelen in Poisoned Sky van Gordon Thomas, nu vertaald als Fatale koers. Over een wereldomvattend complot met Rusland in de vertrouwde rol van boosdoener (Van Holkema & Warendorf;  29,90).
- Het Chatham school schandaal (waarom vier woorden?) moet het meer hebben van het feit dat Thomas H. Cook een voortreffelijk stilist is dan van de spanning. Hartstocht en een verboden liefde zaaien haat en dood in een Amerikaans provinciestadje (Meulenhoff;  36,90).
- IRA, SAS en FBI spelen mee in Het genadeschot (Double Tap) van Stephen Leather. Over de jacht op 's werelds meest gezochte huurmoordenaar (Van Holkema & Warendorf;  29,90).
- Een of meer moordenaars, ondertekenend met 'Jack en Jill', houden in Pak me dan van James Patterson Washington in een wurgende greep (Het Spectrum;  34,90).

