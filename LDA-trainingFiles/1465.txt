	Hoogtevrees op top piramide
	DE zaalvoetbalvereniging betaalt de contributie uit de opbrengst van een calletje. De personeelsvereniging financiert het jaarlijkse uitje uit de winst op de aandelen Ahold. En de particuliere belegger kan in de krokusvakantie op wintersport dankzij een lucratieve belegging in aandelen ABN Amro.
De koersstijgingen op de Amsterdamse effectenbeurs zijn ontstuitbaar en maken veel Nederlanders slapende rijk. Wie de afgelopen jaren niet in aandelen heeft belegd, zal zich nu voor het hoofd slaan. Velen springen alsnog op de voortrazende trein. De beurs is het gesprek van de dag.
Woensdag steeg de graadmeter van de Amsterdamse effectenbeurs, de AEX-index, opnieuw met bijna negen punten. Sinds begin dit jaar zijn de koersen al weer met meer dan 5 procent gestegen. Waarschuwingen van analisten voor een mogelijke koersdaling van 15 tot 20 procent worden in de wind geslagen.
Of zoals de 100 jaar geworden Amerikaanse fondsbeheerder Philip Carret woensdag in Het Financieele Dagblad stelde: 'Mijn gezondheid is beter dan die van de Dow Jones'.
Geruststellend is dat beursgoeroe's zelden gelijk krijgen. Ook begin vorig jaar voorspelden zij een dergelijke correctie. Beleggers die luisterden - en dat waren er maar weinig - kwamen van een koude kermis thuis.
Economische motieven voor een echte beurscrash zijn er ook nu niet. De groei is matig. De rente is daardoor laag en neigt nog eerder tot dalen dan stijgen. De winstgevendheid van bedrijven neemt nog steeds toe. De stijgende dollar steekt ook nog een helpende hand toe.
Niettemin is er hoogtevrees. En niet ten onrechte. De beurskoersen gaan veel sneller omhoog dan de rentedaling en winststijgingen van de bedrijven rechtvaardigen. Er wordt daardoor continu lucht in de beurskoersen geblazen.
Langzamerhand begint de beurshandel een beetje de kenmerken van het piramidespel te krijgen. Bij de beruchte Russische of Bulgaarse piramidefondsen wordt alleen maar lucht verkocht. Een belegger koopt een aandeel van honderd gulden die het dubbele waard wordt als twee andere beleggers kunnen worden geïnteresseerd die ook ieder honderd gulden in zo'n fonds durven te investeren. Mocht plotseling de toevloed van nieuwe beleggers stoppen, dan klapt de piramide in elkaar.
Ook op de Amsterdamse beurs maakt op dit moment de een de ander gek. De vraag naar aandelen overtreft nog altijd het aanbod. Veel beleggers die al in de trein zitten, zouden graag hun winsten willen verzilveren. Maar zij kampen met een herbeleggingsdilemma. Wat moet met het vrijkomende geld gedaan worden? Er is geen alternatief voor een belegging in aandelen. Vastgoed is niet aantrekkelijk. Goud doet al jaren niets. Staatsobligaties worden dankzij de Haagse bezuinigingen steeds minder aangeboden. De depositorente is 2 procent.
Beheerders van grote vermogens - banken, pensioenfondsen, verzekeraars - zitten met het angstzweet op hun voorhoofd. Een aantal dat bang is voor een koersdaling, heeft de afgelopen periode winst genomen op de aandelenmarkt en het vermogen tijdelijk op deposito gezet. Sommige grote fondsen zitten voor tientallen procenten liquide. Maar ze zijn tegen beter weten in gedwongen het geld opnieuw in aandelen te steken. Tenminste als ze dit jaar niet de doodzonde willen begaan door met hun beleggingsresultaat op de beursindex achter te blijven.
Daarnaast is er vooral vraag van particulieren die door het kopen van aandelen of opties alsnog een graantje van de koersstijgingen willen meepikken. En van buitenlandse beleggers die Nederland zien als het economische paradijs van Europa.
Iedereen wacht op het incident - een rentestijging in de VS, een winstval voor Philips - waardoor de stemming omslaat en de toevloed van geld stopt. Net als de Oost-Europese piramides kan dan in één klap alle lucht uit de koersen worden geblazen.
Het betekent niet dat de hele piramide tot de grond toe zal instorten. Op de aandelenmarkt wordt niet alleen gebakken lucht verkocht. Er zit een bodem in de markt. Bedrijven geven dividend. Dit dividendrendement is door de koersstijgingen in de afgelopen jaren weliswaar weggezakt tot iets boven de 2 procent, maar het is nog altijd niet veel lager dan de depositorente.
Hoe sterk die rente-bodem is, moet worden afgewacht. De huidige aandelenmarkt doet denken aan de Japanse aandelenmarkt aan het einde van de jaren tachtig. Ook daar liep iedereen achter elkaar aan. Maar op het niveau van bijna 40 duizend punten stortte de Nikkei in. En zelfs een rente van een half procent kon de index later niet meer omhoog krijgen.
Peter de Waard

