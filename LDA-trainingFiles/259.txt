	Universiteit negeert homo-disputen om Vaticaan te paaien
	Van onze verslaggever
Henk Müller
UTRECHT
Het Vaticaan heeft kardinaal Simonis opgedragen ervoor te zorgen dat de Katholieke Theologische Universiteit (KTU) in Utrecht twee studentendisputen niet langer erkent. Dat blijkt uit een brief van curiekardinaal P. Laghi, die aan het hoofd staat van de Congregatie voor de Katholieke Vorming. Het betreft twee theologische werkgezelschappen voor homoseksuele studenten.
De KTU heeft zich bij de Romeinse eis neergelegd en met onmiddellijke ingang de erkenning van de disputen Sint Sebastiaan en Sappho ingetrokken. Studenten die deelnemen aan deze disputen krijgen voortaan geen studiepunten meer. Ook komen de twee disputen niet langer in de studiegids van de KTU voor.
De universiteit is op de Romeinse eis ingegaan omdat zij wacht op pauselijke erkenning. Volgens mr. E. Trietsch, secretaris van de universiteit en deelnemer aan onderhandelingen met de bisschoppen over de r.k.-status van de KTU, doorkruist de Vaticaanse eis de stilzwijgende afspraak dat de disputen, ondanks bezwaren van sommige bisschoppen, een onderdeel van de studie zouden blijven.
'De studenten die deelnemen aan een van de zeven disputen aan de universiteit, kregen daarvoor twee studiepunten. Het is belangrijk dat de disputen Sint Sebastiaan en Sappho er zijn. Jongeren van achttien tot 25 die nadenken over hun seksualiteit, moeten zich ook bij zo'n dispuut kunnen aansluiten. Daar staan we nog achter, alleen krijgen ze geen studiepunten meer', aldus Trietsch.
H. van Solkema, voorzitter van Sint Sebastiaan, verwijt de KTU hypocriet gedrag. 'De universiteit zegt dat het dispuut belangrijk is, maar weigert het nog langer te erkennen. Ik snap dat de Romeinse druk groot is. Maar er is nooit een discussie met ons geweest. We worden niet serieus genomen.'
Ingewijden menen dat de tegenstanders vooral in Haarlem te vinden zijn. Een groep aanhangers van bisschop Bomers van Haarlem is verklaard tegenstander van het dispuut Sint Sebastiaan dat in Amsterdam was gevestigd voor de fusie van de Katholieke Theologische Universiteit Amsterdam met de Utrechtse opleiding. Amsterdam stad valt onder bisschop Bomers.
De KTU wacht samen met de Katholieke Universiteit Nijmegen en de Katholieke Universiteit Brabant al sinds jaar en dag op pauselijke erkenning. Een aantal jaar geleden hebben de instellingen documenten naar het Vaticaan gestuurd en gesprekken gevoerd met bisschoppen omdat Rome meende dat de drie universiteiten niet katholiek genoeg waren.
De universiteiten hebben een pauselijke erkenning nodig om als volwaardige ambtsopleiding te gelden. Dat is een voorwaarde voor de financiering door de overheid. Het Vaticaan was vooral bezorgd over het rechtzinnige gehalte van docenten aan de universiteiten. Een aantal van hen was getrouwd priester. Daarnaast meende het Vaticaan dat de vakken die werden onderwezen niet allemaal rechtzinnig genoeg waren, de zogeheten ratio fundamentalis.
Trietsch: 'We hebben stukken naar Rome gestuurd waaruit moest blijken dat we rekening hebben gehouden met de Romeinse kritiek. Ook hebben docenten gesprekken gevoerd met bisschoppen. Mgr. De Kok, oud-docent aan de universiteit en hulpbisschop van Utrecht, was één van hen. '
De Vaticaanse klacht komt op een onverwacht moment. Het zag ernaar uit dat Rome alle drie opleidingen tegelijk wilde goedkeuren. Het gaf de opleidingen een aantal jaren de tijd om ervoor te zorgen dat de omstreden getrouwde priesterdocenten konden afvloeien. 'Voor Utrecht ging het om vijf medewerkers voor wie we soms creatieve oplossingen moesten vinden', zegt Trietsch. Nu de opleidingen in Romeinse ogen in orde zijn, de omstreden docenten zijn afgevloeid en de omstreden disputen niet langer worden erkend, hoopt de KTU snel de pauselijke erkenning te krijgen.

