	Jezus zat naast haar in de auto
	Het titelverhaal van de bundel Lippenstift op de hostie van de Ier Aidan Mathews (De Arbeiderspers;  39,90), waarvan de sfeer doet denken aan Beryl Bainbridge, begint met een vloekende ik: de docente Engels Meggie (maar eigenlijk was de klusjesman begonnen). Gelukkig wordt ze 41, 'want als je zegt dat je 40 bent, denkt iedereen dat je liegt.' Dat is de schuld van de godsdienst, die van het getal 40 een ramp heeft gemaakt. 'Veertig jaar in de woestijn; veertig dagen dat de duivel je als een vertegenwoordiger in levensverzekeringen op je huid zit.'
Het is niet helemaal botertje tot de boom in het vrijgezellenbestaan van Meggie - neem alleen al dat etterbakje van die onmogelijke buren - maar gelukkig is daar Antony, die ze ontmoet op de avondschool, waar hij lessen volgt in meubelrestauratie. Om haar blauwkouserij te camoufleren verzint ze een vroegere vriend, de zeebioloog Anthony die ze nooit zag omdat hij op een booreiland zat.
De Antony van de cursus is gynaecoloog, hij neemt haar mee uit eten in een duur restaurant met veel wijn erbij. 'God onze Heer zij geloofd dat hij wijn en geen sinaasappelsap heeft gewijd. Dat houdt in dat de Kerk vermanend de vinger kan heffen naar bier en sterke drank, maar dat de Loire-vallei theologisch beveiligd is.'
Wel lastig dat het npondbiljet is afgeschaft, zo'n chique restaurant en dan is het wc-papier op. Een vijfje dan maar. Meggie is niet van plan het bankbiljet door te trekken naar de Atlantische Oceaan, ze droogt het onder het heteluchtapparaat. 'Ik zal het zondag in de collectezak stoppen en maar hopen dat iemand me dat ziet doen.'
Antony lijkt op Donald Sutherland n hij is handig. Hij repareert het broodrooster en de cassetterecorder en ('het is z¡jn nacht', de hare zal zeker nog komen, de Juliaanse kalender telt er jaarlijks 365) na het bedrijven van de liefde moet hij, als elke man, tot bedaren worden gebracht. 'Door aanraking moet hem duidelijk gemaakt worden dat hij nog steeds een vreemde is, (. . .) nog steeds Christus aan het kruis.'
Meggie is niet echt overal met haar gedachten meer bij als haar minnaar maar niets van zich laat horen. In de kerk bedenkt ze dat ze de hostie niet kan aannemen met gestifte lippen. Ze haalt een zakdoek om ze schoon te poetsen. Als ze thuis haar jas ophangt, dringt tot haar door dat ze de hostie mee naar huis heeft genomen. 'Jezus van Nazareth had al die tijd naast me in de auto gezeten.'
In de polikliniek waar hij werkt wil ze een berichtje voor Antony achterlaten. Plompverloren krijgt ze te horen waarom hij geen contact heeft opgenomen.

