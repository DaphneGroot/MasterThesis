Tante Sidonia.
Tante Sidonia is een van de vaste personages uit de stripboekenserie Suske en Wiske, ze was al te zien in het allereerste verhaal "Rikki en Wiske in Chocowakije". Tante Sidonia speelt ook mee in de stripreeksen Jerom, Amoras en De Kronieken van Amoras.
Sidonia speelt de hoofdrol in enkele oude en recente verhalen, onder andere in "De botte botaknol", "De kattige kat", "De flierende fluiter", "De hippe heksen" en "De europummel". Verder speelde ze belangrijke bijrollen, zoals in "De nare varaan" en "Jeanne Panne".
Naamgeving.
In de oude Vlaamse publicaties en albums heette zij Sidonie, terwijl ze in de Nederlandse publicaties altijd Sidonia heeft geheten. Met de invoering van het Standaardnederlands in de stripreeks (1964) werd Sidonia haar vaste naam.
De Vlaamse seksuologe Goedele Liekens beweerde op Sinterklaasavond 2014 op de televisie "dat Belgen deze naam als 'Sidonía' uitspreken". Over de beklemtoning van de tweede i in deze naam bestaat echter geen consensus onder Vlamingen. Veelgehoord is juist de uitspraak 'Sidónia'. In de Vlaamse speelfilm Suske en Wiske en de Duistere Diamant (2004) wordt door Vlamingen en Nederlanders zowel de naam 'Sidónia' als 'Sidoníe' gebruikt.
Uiterlijk.
Tante Sidonia is een lange, erg smalle vrouw (ongeveer 1,85 m) die meestal een roze blouse en een lange zwarte rok draagt. Ze heeft een enorme kin, grote neus en een bril die ze afzet als ze heel kwaad is. Ook heeft ze voor- en achterop haar hoofd een kuif. Oorspronkelijk droeg ze vaak een hoedje met spelden.
Ze is vooral bekend om haar schoenmaat, die schommelt rond maat 51. Vaak gooit ze haar bovenmaatse schoenen naar iemand die een vervelende opmerking over haar maakt, vaak is dit Lambik. In 2017 wordt een make-over doorgevoerd, tante Sidonia draagt nu laarsjes. Ook krijgt tante Sidonia, net als Wiske,
Ze is supermodel geweest in het verhaal "Papa Razzi", maar vaker twijfelt ze aan haar uiterlijk. In "De jolige joffer" ruilt ze zelfs haar gezicht met als doel Lambik verliefd op haar te laten worden en in "Het babbelende bad" bezoekt tante Sidonia een plastisch chirurg om zichzelf om te toveren tot een model. Vaak moeten er vele koffers vol schoonheidsmiddelen mee op avontuur omdat tante Sidonia zich anders niet durft te vertonen.
Karakter.
Tante Sidonia is een huisvrouw die Suske als haar pleegkind geadopteerd heeft. Ze is vrijgezel en probeert geregeld aan een man te raken. Heimelijk is ze ook wel verliefd op Lambik. Ze probeert via allerlei schoonheidsmiddeltjes jong en mooi te blijven en is erg gevoelig wanneer Wiske of Lambik haar hierom beledigen. Vaak smijt ze in zo'n situaties haar schoen naar Lambiks achterhoofd. Het verhaal "De briesende bruid" stond geheel in het teken van haar zoektocht naar de ware, maar tante Sidonia komt erachter dat een perfecte man nog niet zo gemakkelijk te vinden is. Ze koestert een schijnbaar onbeantwoorde liefde voor Lambik, alhoewel zijn botte gedrag haar ook vaak enorm kwaad kan maken. In "De lachende wolf" (1952) zegt ze dat ze niet naar Canada zou gaan moest Lambik haar ten huwelijk vragen. In Sjeik El Rojenbiet (1963) neemt ze een "I Love You"-boodschap van Lambik wat te ernstig op en begint tevergeefs van hartstocht te smelten. In De poenschepper (1966) zet ze maanden na Lambiks verdwijning bloemen in een vaasje te midden van een kamer vol met portretten van hem. Ondanks dat alles heeft ze in verschillende verhalen vele relaties gehad, die steeds weer mislukten. Dit maakt haar geregeld depressief, maar uiteindelijk krijgt haar genegenheid voor Suske, Wiske en haar vrienden altijd weer de bovenhand.
Ze is ook erg pienter en wist in bepaalde verhalen (Het zingende nijlpaard (1950), De lachende wolf (1952)...) zelf een mysterie op te lossen of redding te bieden. Ze bestuurt soms zelf de Gyronef.
Ondanks haar leptosomische, niet echt aantrekkelijke lichaam - weerbarstige kuif, grote neus en kin, magere gestalte en grote platvoeten - weet ze deze lichaamsdelen soms handig in te zetten. In De straatridder (1955) kan ze zich volledig achter een lantaarnpaal verstoppen en in De lachende wolf (1952) kruipt ze als een slang de trap op. Het helpt haar ook om zich te vermommen: "De stierentemmer (1950), De sissende sampan (1963), De apekermis" (1965).
Sidonia heeft veel over voor Suske en Wiske en gaat voor hen door het vuur. Ze waarschuwt hen vaak voor gevaar en straft hen weleens wegens ongehoorzaamheid. In sommige albums blijft ze thuis en wacht ze haar vrienden aan het vliegveld op, maar soms gaat ze zelf in het geheim mee naar de plek waar het avontuur plaatsvindt om hen te helpen. De vrienden helpen allen in de opvoeding van Suske en Wiske, maar vinden vaak dat tante Sidonia hen te vrij laat en niet streng genoeg is. Vooral Lambik en professor Barabas kunnen zich hier aan ergeren, Jerom begrijpt het gedrag van de kinderen wel maar remt hen toch af.
Sidonia heeft ook geregeld last van paniek- en zenuwtoevallen, waarbij ze meestal achteruit springt en met haar hoofd op de grond knalt. Meestal trekt ze trillend haar hele lichaam hierbij krom in een boog. Ze wordt hiervoor weleens naar een ziekenhuis of rusthuis gebracht of met vlugzout of een mosterdvoetbad weer bijgebracht. Desondanks kan ze in noodsituaties bijzonder kordaat en moedig uit de hoek komen.
Familie.
Sidonia is de echte tante van Wiske en een ouderfiguur voor haar en Suske die ze adopteerde na het avontuur op Amoras in het verhaal "Het eiland Amoras".
Tante Sidonia heeft een groot aantal familieleden. Haar vader (de Snor) leren we kennen in "De snorrende snor", waar deze bij haar intrekt omdat het bejaardentehuis wordt verbouwd. In "De tijdbobijn" wordt de Snor opgenomen in het kasteel van Van Zwollem. De Snor is ook de grootvader van Wiske.
In "Het vredeskruid" blijkt dat ze een broer heeft, Adonis, die jaren op de zuidpool heeft gewoond en bezig was aan zijn levenswerk "Het vredeskruid".
Tante Sidonia's familie is vrij ver in de geschiedenis terug te voeren. Tijdens de middeleeuwen bestond er ene "Sidonia", die qua uiterlijk erg op haar lijkt en haar opwachting maakt in " De koning drinkt". Eerst was ze hofleverancier, maar ten slotte huwt ze met koning Poefke (wat tante Sidonia's adellijke afkomst verklaart).
In "De stierentemmer" hoort tante Sidonia van de burgemeester van Servela dat ze familie van hem is. Zijn overgrootvader, Hertog Medina Sidonia, stond aan het hoofd van de Spaanse Armada die door Filips II werd gezonden. Ze heeft dus Spaans bloed en opnieuw wordt bevestigd dat tante Sidonia van adel is. Hertog Medina Sidonia verwijst naar de hertog van Medina Sidonia, Alonzo Pérez de Guzmán el Bueno.
In "Het lederen monster" wordt vastgesteld dat Sidonia keizerin was in het oude China.
In de 19de eeuw woonde er in Kommersbonten een voorvader van haar: baron van Stiefrijke ("De tuf-tuf-club"). Sidonia's adellijke afkomst uit de middeleeuwen lijkt dus tot de 19de eeuw intact te zijn gebleven.
In "Het lijdende Leiden" wordt bekend dat tante Sidonia een erfenis heeft van haar groottante Eulalie van Stiefrijke - Dickenbeurze. Tante Sidonia komt hierdoor in problemen, want het blijkt dat haar groottante behoorlijke schulden had opgebouwd.
Tante Sidonia heeft een neef, John, die pelsjager en bonthandelaar in Alaska is. John is gehuwd met een Indiaanse, Big Snowbell. Hij verscheen voor het eerst in het album "De lachende wolf" en dook later nog eens op in "De curieuze neuzen". Ze heeft ook een nicht die operazangeres is, Carmencita Falasol (haar ware naam is Net de Anker). Falasol is gehuwd met de uitvinder Don José del Rondello (Jopie) met wie ze samen een zoontje, Sprotje, heeft.
In "Vredeskruid" wordt bekend dat tante Sidonia ook een broer heeft. Deze 'Adonis' is op jonge leeftijd verdwenen in de binnenlanden van Borneo, toen hij op zoek was naar een vreemd kruid. Hij heeft jarenlang gewerkt op de Zuidpool om een kruid te ontwikkelen waarmee oorlog en geweld onmogelijk worden gemaakt.
Sidonia is de tante van Wiske en Rikki. Wat er met hun ouders is gebeurd, blijft onduidelijk. Wiske is vernoemd naar Wiske van Stiefrijke; zij is de jongste dochter van Petra Jan Estella Van Stiefrijke (de zus van de overgrootmoeder van tante Sidonia). Wiske van Stiefrijke verblijft enige jaren bij haar oom Moustache als ze lijdt aan trachoom en reist in "Sterrenrood" (2015) haar ouders achterna naar Amerika. Ze krijgt tijdens de overtocht het lappenpopje van Madeleine Scapin de Boule, een rijke 95-jarige dame die vertelt dat Wiske van Stiefrijke enorm veel op haar overleden dochter Marie lijkt. Dit popje "Scaboul" is dus al vele jaren in de familie aanwezig en tegenwoordig het popje van Wiske.
Ondanks deze adellijke afkomst, heeft tante Sidonia niet veel geld. In "De tamme tumi" wint ze echter de loterij, en koopt een huis dat wordt opgeknapt.
