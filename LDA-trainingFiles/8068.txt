Zondeval.
In het christendom is de term zondeval geïntroduceerd. Het wordt voorgesteld als een keerpunt in de Bijbelse geschiedenis van de mens.
Wat men gangbaar aanduidt als de zondeval is te vinden in Genesis 2 en 3. In dit scheppingsverhaal wordt de eerste vrouw, Eva, door de sluwste van alle wilde dieren, de slang, verleid om een vrucht van de "boom van de kennis van goed en kwaad" te eten, terwijl God dit eerder verboden heeft. God heeft namelijk in een eerder stadium Adam geboden om niet van de boom der kennis des goeds en des kwaads te eten.
Vervolgens staat er verhaald dat Eva werd geformeerd uit een rib van Adam. De slang verleidt Eva tot het eten van de verboden vrucht. Haar man Adam geeft ze ook een stukje, waarna ook hij ervan eet.
Hun ogen worden hierdoor geopend; doordat ze een hap van de vrucht nemen, beseffen ze dat ze tegen Gods wil in zijn gegaan. Ze schamen zich voor elkaar en voor God, bedekken hun naakte lichamen en verstoppen zich voor God omdat ze Hem niet meer onder ogen durven te komen.
Omdat Adam en Eva de vertrouwensrelatie met God verbroken hebben, bestraft Hij hen zwaar. Hij neemt hun het eeuwige leven af, zet Zijn vriendschap met hen stop en verdrijft hen uit de Hof van Eden. Verder worden alle vrouwen in het bijzonder gestraft, onder meer doordat God hun zwangerschap en bevalling zwaar en pijnlijk maakt.
De slang uit het verhaal wordt wel geïdentificeerd met satan en is tevens de "laagste van alle dieren".
De verboden vrucht.
In de kunst is de betreffende vrucht vaak voorgesteld door een appel. Dit idee is ingegeven door de Latijnse naam van de appel: 'malus', wat behalve 'appel' ook 'slecht' betekent. Uit het verhaal van Genesis 3 valt echter niet op te maken of het een appel was of een andere vrucht, en het kan zelfs een vrucht zijn geweest van een inmiddels onbekende boomsoort.
