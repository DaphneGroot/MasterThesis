Urdu.
Het Urdu (اردو) is de officiële nationale taal van Pakistan. De taal behoort tot de Indo-Europese talen. Urdu wordt geschreven in het Perso-Arabische "nastaliq" schrift. In tegenstelling tot de Arabische taal worden er bijna geen tekens gebruikt om klinkers te noteren. Urdu wordt vooral gesproken door de moslimbevolking van India, en met name in de deelstaat Jammu & Kashmir. In oktober 2013 maakte de Jammu & Kashmir-deelstaatregering bekend een raad te willen oprichten ter bevordering van het Urdu dat daar aan het verdwijnen is.
Verschil met het Hindi.
De taal is in grammaticaal opzicht verregaand gelijk aan het Hindi dat in Bollywood-films wordt gesproken. De taal die in Bollywood-films wordt gesproken bevat elementen van beide officiële talen. Overigens zit het verschil hoofdzakelijk in de aan het Arabisch en Perzisch ontleende woordenschat en constructies. De divergerende ontwikkeling van Hindi en Urdu is te vergelijken met die van het Servisch en Kroatisch en is eerder religieus dan taalkundig bepaald.
Verspreiding.
Zoals eerder genoemd is Urdu de nationale taal van Pakistan en zijn er dus ± 10 miljoen Pakistanen die Urdu ook als moedertaal hebben. Veel Pakistanen zijn geëmigreerd. Wereldwijd spreken ongeveer 65 miljoen personen de taal als moedertaal. Hiernaast zijn er nog ±40 miljoen mensen die de taal als tweede taal beheersen.
