	Jonge architecten ontwerpen galerijflat met 'dozen' Woonzorgcomplex met vrolijk gevaar
	Van onze verslaggever
Jaap Huisman
AMSTERDAM
De galerijflat met puisten, sinds donderdag wereldberoemd in Nederland, dankt zijn vorm aan een eenvoudige verklaring. De eisen luidden: honderd woningen voor ouderen die nog niet aan een bejaardentehuis toe zijn maar wel prijs stellen op centrale voorzieningen. Hoger dan negen lagen mocht er aan de zuidkant niet gebouwd worden, en aan de westkant was de restrictie zes lagen. Met laagbouw zouden de architecten de norm niet gehaald hebben, en omdat de omgeving toch al werd gedicteerd door galerijflats, allemaal schijven in het groen, lag de keus voor de hand. Nog een galerijflat, maar dan wel een heel speciale.
Er hangen dozen aan het hoofdgebouw. Dozen van verschillend formaat. Bekleed met red cedar dat langzaamaan vergrijst. Hier en daar onderbroken door een paars, oranje of groen balkon. Het zonlicht schiet over de flatrand of van opzij de dooswoning binnen, en zo is op een vernuftige manier aan twee eisen voldaan: zonlicht aan de noordkant n het benodigde minimale aantal woningen.
Donderdag nam de woningbouwvereniging Het Oosten de 'wozoco' van Amsterdam-Osdorp officieel in gebruik: de naam staat voor woonzorgcomplex, in feite betreft het de derde generatie aanleunwoningen. Nu is de wozoco voornamelijk bedoeld voor 55-plussers die op termijn hulp behoeven en desondanks in hun appartement kunnen blijven wonen. Zodra de golf ouderen wat is weggebt, is het complex ook geschikt voor 40-jarigen, die misschien wat minder moeite hebben met het oranje gekleurd licht dat dankzij de plexiglazen balkon-bekleding binnenvalt. Winy Maas, een van de architecten, verkneukelt zich al bij de gedachte dat bewoners rode geraniums aan het oranje balkon zullen hangen. Gecombineerd met bloemetjestapijt.
Nu we het toch over balkons hebben: architecten zijn daar, zoals bekend, niet verzot op. Balkons verstoren over het algemeen het (strakke) totaalbeeld. Franse balkons heeft het architectenbureau overwogen, nadat de loggia al terzijde was geschoven. Liever nog had Maas het begrip galerijflat door elkaar gehusseld, zodat de galerij bijvoorbeeld plotseling zou veranderen in een wintertuin. Hij zag het al voor zich: gezellige zitjes met bejaarden, die je op weg naar je voordeur zou passeren.
Toen keerde het balkon toch onverwacht terug op de tekentafel, niet in een saaie voorspelbare ritmiek, maar gestrooid over de gevel. En ook nog eens in allerlei kleuren. Om de monotonie van een galerijflat te onderbreken, vult Maas' collega Jacob van Rijs aan. Punt is dat de balkons anders dan gebruikelijk dichter op elkaar liggen, zodat de bewoners als het ware de koffie aan elkaar kunnen doorgeven. Geen punt, wuift Maas weg: zo ontstaat er een keuvelgalerij.
Hij geeft toe: de gekleurde plexiglazen balkons zijn een experiment. Best kans dat je na verloop van tijd tot een andere bekleding zou kunnen besluiten. Maar kijk nu eens, zegt hij, het effect is precies dat nostalgische licht dat door een glas-in-lood-venster binnenvalt. 'Een andere overweging om kleur te gebruiken was dat je ook de saaiheid binnen kunt doorbreken. Als je over de galerij loopt, vang je nu eens een gele, dan weer een paarse gloed op. Omdat de woningen vrijwel hetzelfde zijn, voeg je er door de kleur iets karakteristieks aan toe.'
Maas en Van Rijs vormen met Nathalie de Vries het jonge Rotterdamse architectenbureau MVRDV. Terwijl de wozoco zojuist is gereedgekomen, staat het volgende opzienbarende project al in de steigers; de VPRO-villa in Hilversum, die komend najaar wordst opgeleverd. Met die villa worden verschillende culturen, een heterogene groep omroeppersoneel en een avantgardistische gedachte gebundeld in een platte doos die met enige kwade wil vergeleken kan worden met een parkeergarage. Het zal, hoe dan ook, net als de wozoco, de tongen losmaken.
De wozoco is min of meer bij toeval geboren. Het Oosten wilde via een workshop testen wat het jonge bureau in zijn mars had. Van Rijs: 'Tuurlijk waren we best zenuwachtig: we waren nog maar een jaar aan het werk. De workshop was bedoeld om te kijken of het klikte. Het Oosten hield sterk vast aan een schijf, want dat is handig in verband met de liften. Als je een schijf maakt, zeiden wij, dan moet je niet de entree in het midden leggen, want dat is een beetje ordinair. Beter is een hal aan de kop. Maar toen kwamen we dertien woningen tekort. We durfden niet meteen het allerwildste plan op tafel te leggen. Toen graaide de landschapsarchitecte in onze tas en haalde dat plan tevoorschijn. ''Dit is het'', riep ze. Het bleek aan alle eisen te voldoen: de schijf, de honderd woningen, de formule, de context van de omgeving.'
Ze vinden het vreemd dat het idee om dozen aan het gebouw te bevestigen niet eerder is toegepast. 'Op het moment dat je iets excessiefs maakt, is er altijd iemand die daar tegen wil koppen.' Maar toen ze zichzelf en de andere partijen van de mogelijkheid hadden overtuigd, stond niets de uitvoering meer in de weg.
MVRDV is niet een bureau dat van 'schreeuwen zonder reden' houdt. Er is al genoeg lawaai in de architectuur, constateert het drietal dagelijks onderweg. Leerlingen van Rem Koolhaas als ze zijn, zoeken ze naar een integrale architectuur, waarin landschap, stedelijke ruimte en woningbouw op elkaar reageren. Wat Osdorp betreft: toen ze eenmaal gewend waren aan het idee om hier aan de rand van Amsterdam te bouwen, in de luwte als het ware en tegenover een weelderig woonwagenpark, raakten ze ook gaandeweg onder de indruk van de geest van de wijk. Niet een stadsdeel dat het moet hebben van gewichtige architectuur maar vooral van de ruimte.
Van Rijs; 'Zoiets moet je niet verdichten. Vandaar dat we de flat ook zo vrij mogelijk geplaatst hebben.' Het moet een flat in een tuin worden. Desondanks is het gemakkelijk de wozoco te beschouwen als een provocatie. Van Rijs kan zich dat wel voorstellen. 'Er zit een zekere mate van overdrijving in die je rcksichtlos doorzet.' En toch, zegt collega Maas, is dat nooit de intentie geweest. 'Je stopt er wel veel in omdat het een van de eerste opdrachten is, maar een bewuste provocatie, nee: zo heb ik er nooit over nagedacht. Dat dat dan toch zo wordt gezien, beschouw ik als een compliment, omdat er in de architectuur de laatste jaren van alles mogelijk is geweest. Je kunt je, na het Groninger Museum, afvragen ¢f je nog wel kunt provoceren.'
De provocatie wordt dan ook niet gevoed door een al dan niet kokette vorm, als wel door het begrip gevaar. De vooruitgeschoven dozen lijken de zwaartekracht te tarten. Niet dat ze een seconde hebben wakker gelegen van potentieel instortingsgevaar, dat is afdoende berekend door Ove Arup, specialist in ingewikkelde constructies, maar toch zijn de dozen lichter gemaakt dan de flat zelf. Een vrolijk gevaar, noemen de architecten het zelf.

Foto
	Winy Maas en Jacob van Rijs op een balkon van de door hun ontworpen 'wozoco'. FOTO WIM RUIGROK - DE VOLKSKRANT

