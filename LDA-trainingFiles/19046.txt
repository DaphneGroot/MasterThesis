Hondsroos.
De hondsroos ("Rosa canina") is een in de Benelux van nature voorkomende roos. De struik komt van nature voor in Europa, Noordwest-Afrika en West-Azië. In Noord-Amerika is de plant geïntroduceerd. Het aantal chromosomen is 2n = 35.
De struik wordt 1 tot 3 meter hoog. De bladeren en takken zijn groen of soms roodachtig aangelopen. De stekels zijn grotendeels haakvormig gebogen. "Rosa canina" 'Assisiensis' is een cultivar zonder stekels.
De hondsroos bloeit in juni en juli met gemiddeld 3,5 tot 5 centimeter grote, witte of roze bloemen. De kroonbladen zijn veel langer dan de kelkbladen. De vrucht is een ovale, rood-oranje, 1,5-2 cm grote rozenbottel. De zaden kunnen zich zonder bevruchting ontwikkelen.
Deze roos komt voor op voedselrijke, niet te zure, niet te donkere plaatsen. Met zijn stekels beschermt hij zichzelf tegen vraat. De hondsroos komt met name langs bosranden, in heggen en in struikgewas voor. De bloemen worden door bijen bestoven, de bottels worden graag gegeten door allerlei vogels, zoals de koperwiek en de kramsvogel in de maanden december, januari en februari.
Van de rozenbottels wordt onder andere jam bereid. Deze jam is rijk aan vitamine C. Verder bevat een rozenbottel caroteen, vitamine B1 en vitamine B2.
Er zijn aanwijzingen dat rozebottelpoeder pijn vermindert bij mensen met artrose.
Op de hondsroos komt de bedeguaargal voor, een woekering veroorzaakt door de galwesp "Diplolepis rosae".
Plantengemeenschap.
De hondsroos is een kensoort voor de klasse van de doornstruwelen ("Rhamno-Prunetea").
Naam.
Het element 'honds-' dat in veel talen aan de naam van deze roos kleeft, stamt uit de antieke geneeskunde: de plant werd gebruikt tegen hondsdolheid (rabiës).
Trivia.
De hondsroos is de nationale bloem van Roemenië.
