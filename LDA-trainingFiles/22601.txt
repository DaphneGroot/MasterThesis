Jacques Anquetil.
Jacques Anquetil (Mont-Saint-Aignan, 8 januari 1934 – Rouen, 18 november 1987) was een Frans wielrenner.
Hij verwierf vooral bekendheid doordat hij als eerste de Ronde van Frankrijk vijf maal wist te winnen, namelijk in 1957, 1961, 1962, 1963 en 1964. Later werd deze prestatie geëvenaard door Eddy Merckx, Bernard Hinault en Miguel Indurain.
Naast de Ronde van Frankrijk heeft Jacques Anquetil de Ronde van Italië tweemaal gewonnen (1960 en 1964), alsmede de Ronde van Spanje (1963), waardoor hij de eerste renner werd die de eindzege in de 3 grote rondes op zijn palmares mocht schrijven. Met 13 podiumplaatsen in de drie grote rondes is hij tot op heden de absolute recordhouder. Verder won Jacques Anquetil negen maal de Franse tijdrit-wedstrijd GP des Nations, ook wel Grote Landenprijs genoemd.
De basis voor zijn rondezeges legde Anquetil vooral in de tijdritten, hetgeen hem de bijnaam "Monsieur Chrono" opleverde. In juni 1956 vestigde hij op de Vigorellibaan van Milaan een werelduurrecord met 46,159 km.
Anquetil is altijd openhartig geweest over zijn gebruik van doping.
Privéleven.
Anquetil huwde met Janine, de 6 jaar oudere vrouw van zijn dokter. Het paar kon echter geen kinderen krijgen en daarom ging Anquetil op zoek naar een nieuwe liefde. Die vond hij in de persoon van Annie, een dochter uit het vorig huwelijk van Janine. Ze kregen samen een dochter Sophie. De relatie strandde echter en Annie vertrok met Sophie.
Anquetil richtte nu zijn pijlen op Dominique, de ex-vrouw van Alain, zoon uit het eerste huwelijk van Janine (dus eigenlijk de schoonzus van Annie). Voor Janine werd het te veel en zij vertrok van Anquetil. Dominique werd de nieuwe koningin op het kasteel in La Neuville. Met Dominique kreeg Jacques nog een zoon, Cristopher.
Hij overleed op 53-jarige leeftijd aan maagkanker in een kliniek in Rouen.
Overwinningen.
Monument ter nagedachtenis van Jacques Anquetil
Resultaten in voornaamste wedstrijden.
(*) tussen haakjes aantal individuele etappe-overwinningen
