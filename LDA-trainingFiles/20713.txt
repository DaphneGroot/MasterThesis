Live Aid.
Live Aid in het JFK Stadion, Philadelphia
Live Aid was een 16 uur durend internationaal benefietconcert op 13 juli 1985. Er trad een groot aantal vooraanstaande artiesten op. Het gehele evenement omvatte gelijktijdige optredens in de Verenigde Staten (JFK Stadium te Philadelphia), het Verenigd Koninkrijk (Wembley Stadium te Londen) en andere kleinere locaties waaronder Den Haag. De organisatie was in handen van Bob Geldof en Midge Ure.
Het concert was een benefiet voor Ethiopië, waar hongersnood heerste. Het evenement werd in veel landen rechtstreeks uitgezonden en werd daarmee een van de grootste mediaspektakels die de wereld ooit had gezien.
De opbrengst van het concert overtrof alle verwachtingen van de organisatoren. Waar gerekend was op ca. 1 miljoen Britse pond (ca. 1,65 miljoen dollar) werd in 2001 in een televisieprogramma door een van de organisatoren aangegeven dat de opbrengsten waren opgelopen tot meer dan 150 miljoen pond (ca. 245,4 miljoen dollar).
Naar aanleiding van zijn inspanningen werd organisator Bob Geldof door de Britse koningin benoemd tot Ridder Commandeur in de Orde van het Britse Rijk. Omdat hij geen onderdaan is van een van de landen van het Britse gemenebest mag hij zich niet 'sir Bob' noemen. Hij mag wel de letters KCBE achter zijn naam zetten.
In het contract dat de BBC tekende met alle artiesten en de organisatoren werd vermeld dat de banden van dit evenement direct na afloop werden gewist om zo illegale kopieën tegen te gaan, maar dankzij een medewerker van de BBC zijn de banden gekopieerd en bewaard gebleven. Bob Geldof heeft na het vinden van enorm veel illegale kopieën alles op dvd laten zetten om zo het uiteindelijke doel van het evenement, het binnenhalen van geld tegen de armoede in Afrika, in ere te houden.
Zo werd in 2004 een tien uur durende registratie van het concert op vier gebundelde dvd's uitgebracht. In 2005 werd in een enquête onder musici door het Britse Channel Four het concert van Queen op Live Aid verkozen tot het beste concert aller tijden.
In 2005 werd opnieuw een aantal optredens georganiseerd, ditmaal ten behoeve van geheel Afrika, onder de naam Live 8.
Optredens.
Jack Nicholson en Bette Midler waren twee van de presentatoren.
