	Net hervormde politie moet wellicht weer reorganiseren
	Van onze verslaggever
DEN HAAG
Minister Dijkstal van Binnenlandse Zaken sluit niet uit dat opnieuw belangrijke wijzigingen moeten plaatsgrijpen in de organisatie van de politie. Hij zei dit dinsdag in de Eerste Kamer tijdens de behandeling van de politiebegroting.
Het kabinet heeft besloten om nader onderzoek te laten doen naar het huidige politiebestel. Dat kwam tot stand na de reorganisatie in 1993. Gemeente- en rijkspolitie werden samengevoegd tot 25 regionale korpsen en een korps landelijke politiediensten.
Morgen stuurt Dijkstal het kabinetsstandpunt over de evaluatie van de politiewet naar de Tweede Kamer. Daarin wordt een onderzoek aangekondigd dat zich onder andere richt op het functioneren van de regionale colleges van burgemeesters, waarvan de voorzitter korpsbeheerder is.
'Als onderzoek uitwijst dat zaken niet goed lopen, dan is de consequentie dat er belangrijke veranderingen in de politieorganisatie moeten worden aangebracht, ook al is de reorganisatie nog maar kort geleden', zei Dijkstal gisteren.
De minister streeft naar meer 'centrale sturing'. Zo blijkt uit het kabinetsstandpunt over de evaluatie van de politiewet dat het rijk met de korpsen harde afspraken wil maken over besteding van het politiebudget, bijvoorbeeld voor het aantrekken van meer personeel.

