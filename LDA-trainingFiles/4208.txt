	Gevaarlijke wegen naar het geluk
	DE COMMUNISTISCHE beweging leeft nog altijd in Frankrijk. De afgelopen weken begon de partij onder haar nieuwe leider Hue aan een zoveelste opmars. Ging het vroeger om de Internationale, nu profileert de beweging zich met een programma tegen Europa en tegen de Euro. Het progressieve van de communisten is nu hun behoudzucht. Het heil(srijk) wordt nog wel in de toekomst geprojecteerd, maar er moet niet al te veel meer veranderen.
Het kan verkeren.
Op hetzelfde moment dat Hue zich stralend presenteerde, verscheen van een oude getrouwe, strijdmakker Jean Rolin, de roman L'organisation. Hij won er onlangs, zeer verdiend, de met Jacqueline Harpman gedeelde Prix Mdicis mee, naast de Prix Goncourt de belangrijkste literaire prijs van Frankrijk.
Twee gebeurtenissen kunnen nauwelijks sterker contrasteren. In geen historische beschouwing werd het echec van de communistische beweging (en haar revolutionaire afsplitsingen) namelijk zo pijnlijk en geestig vastgelegd als in deze literaire verwerking ervan door een oude gelovige.
'Roman' staat er op het omslag, maar L'organisation heeft in eerste instantie meer weg van een document, zij het dan superieur en bijzonder stijlvol geschreven.
Rolin stelt zich op als een inmiddels welgehumeurde en ook wat melancholieke psychiater. Met groot gevoel voor humor licht hij de (licht tot ernstig) vertroebelde geest van de krijgers uit de jaren zestig en zeventig door. Hij herschept heel het amalgaam waarin die zin voor verandering kon ontstaan. Zelf maakte hij met hart en ziel (ofschoon de laatste vaak onder zijn arm) deel uit van die jongens die de wereld zochten te veranderen.
De ongerijmde verlangens en haat, het nietsontziende idealisme, de extreme zachtaardigheid die wel tot gewelddadigheid moest leiden - nu ziet hij dit alles zeer scherp. Rolins diagnose heeft iets onthutsends. Hij wekt de lachlust, maar ook afkeer en mededogen, en bij alle onbegrijpelijkheid zelfs begrip.
Van de bizarre avonturen die hij beschrijft, lijkt Rolin nauwelijks een woord te hebben verzonnen. In L'organisation wordt - met tedere pen - de romantiek van de jaren zestig en zeventig afgebroken. Maar, en daarin schuilt de kracht van de roman, het is geen verloochening. Sommige wegen naar geluk en bevrijding waren wellicht eigenaardig, het verlangen ernaar was dat niet, evenmin als het elan.
De roman heeft desondanks iets weg van een openbare biecht, maar zo humoristisch en vaardig in scne gezet dat de lezer zich vanaf het begin een genadige biechtvader waant. Vele zijn de dwaalwegen, maar zij zijn de auteur en zijn kameraden onmiddellijk vergeven. Overigens niet alleen dankzij de literaire toonzetting. Authenticiteit is de grootste kracht van deze roman die uiteindelijk niet zozeer over romantische vergissingen gaat alswel over een tragische eenzaamheid.
De hoofdpersonen van de roman werken op een niet nader omschreven bedrijf dat kortweg 'L'usine' heet, symbool van het grootkapitaal. In hun vrije tijd opereren ze ondergronds. Gestuurd door anonieme leiders plegen ze verzetsdaden tegen de moloch van de staat, tegen grootgrutters en industrilen die immers allen profiteurs zijn.
Dit verzet varieert van het vol kalken van muren met trotskistische en marxistische leuzen tot het verspreiden van stencils en het plegen van heuse gewelddaden. Ze lopen rond met pistolen en bedenken sluiproutes om de politie die overal op de loer ligt, te misleiden. Ze maken gebruik van onderduikadressen, schuilnamen en valse paspoorten.
Overdag zijn ze dus arbeiders in dienst van de vijand, 's nachts bestrijden ze diezelfde vijand in woord en daad. De krantjes en stencils die ze produceren, vol jargon en troosteloze bevrijdingspozie, laten zien hoezeer ze vervreemd zijn geraakt van het ware leven. Hun leiders kennen ze net zomin als hun vijanden. Ze mogen zelfs elkaar niet kennen, uit veiligheidsoverwegingen.
Herhaaldelijk krijgt de ik-verteller de opdracht zich te verschansen in onduidelijke oorden zonder dat hij weet waarom. Dagen, weken brengt hij in volkomen eenzaamheid door. Maar de cruciale vraag, waarom hij dat allemaal doet, stelt hij niet, wil hij niet stellen. Onder een valse naam emigreert hij in 1972 zelfs naar Ierland om de revolutionaire krachten bij te staan in hun strijd tegen Engeland. Daar stuit hij op waarachtig geweld en wordt het hem duidelijk dat zijn Franse acties niet meer betekenen dat wat krabben in de aarde. Alleen je nagels worden er vuil van.
Dus toont hij zich in 1974 aan de 'goede zijde' bij de bevrijdingsoorlogen van Afrikaanse landen tegen usurpator Portugal. De jaren erna duikt hij overal op waar de aarde brandt en een gerechtvaardigde strijd tegen 'de overheerser' wordt gevoerd. Wederwaardigheden die korter worden beschreven en nog minder doorleefd lijken, alsof hem alles ontsnapt.
Intussen koestert hij nu en dan een liefde, maar zijn bestaan is zo grillig dat die liefdes nooit een toekomst hebben. De vrouwen die hij bemint, zijn meestal even ver weg als zijn idealen. Die mislukte liefdes versterken het tragikomische karakter van de roman over een gedrevene die allengs minder weet wat zijn drijfveren zijn.
Ten slotte belandt hij in een klooster waar hij met veel moeite de drank afzweert en kaarsen opsteekt, opnieuw zonder precies te weten waarvoor. Die scnes zijn van een grote schoonheid. Ze benadrukken de onbestemdheid van zijn engagement. Ook versterken ze het gevoel van eenzaamheid waarvan hij zich pas laat bewust wordt. De droom van de internationale heeft zijn persoonlijkheid volledig uitgewist.
Er rest hem niets dan een gevoel van volkomen leegheid en de wens opnieuw te beginnen. Maar met wat?
Henk Prpper
Jean Rolin: L'organisation.
Gallimard, import Nilsson & Lamm; 182 pagina's;  38,95.
ISBN 2 07 074551 1.

Foto
	Robert Hue, leider van de Franse communisten, op het 29ste partijcongres. FOTO REUTER

