	Een kille wereld
	De Noorse schrijver Arne Berggren heeft met De gevoelige moordenaar een meeslepende thriller voor tieners geschreven. Nog geen jaar geleden verscheen van Berggren De stille - Het verhaal van een jongen die doodde uit liefde.
Dat verhaal liet de lezer in opperste verwarring achter. Veel vragen die Berggren opriep, bleven onbeantwoord. De belangrijkste was: waarom doodt een jongen van 15 jaar zijn beste vriend en vriendin? Voor een psychologische thriller, het genre waarin het boek thuishoort, kan het dodelijk zijn wanneer de verklaring van de geestesgesteldheid van de dader zich beperkt tot jaloezie en drankgebruik, overgoten met een dun sausje sociale omstandigheden.
Berggren liet in deze roman wel zien te beschikken over een boeiende vertelstijl en over het vermogen jongeren met hun eigen taalgebruik en gedachten geloofwaardig neer te zetten. Hij wisselde fragmenten van de rechtszaak af met terugblikken van de dader op wat aan de fatale gebeurtenis voorafging. De puzzel intrigeerde, maar er ontbraken helaas een paar stukjes.
De gevoelige moordenaar is strakker opgebouwd. Twee verhaallijnen lopen naast elkaar. De ene volgt het verhaal van een anonieme verteller (de toekomstige moordenaar), de andere dat van een 'alwetende verteller' die de bewegingen van Maria, het slachtoffer, vastlegt. Het 16-jarige meisje is volop bezig de wereld te ontdekken en beleeft haar eerste liefde. Zij heeft geen enkel vermoeden van de heftige gevoelens die het verlies van haar onschuld bij de moordenaar oproepen.
Langzaam maar zeker voert Berggren het verhaal naar de climax, waar plotseling in hoog tempo veel doden vallen, zonder dat er nog duidelijke aanwijzingen zijn over de identiteit van de dader. De ontknoping is verbijsterend en lijkt in eerste instantie niet te kloppen met het beeld dat het verhaal van de moordenaar schetst. Terugbladerend naar bepaalde passages kom je er geleidelijk achter dat de schrijver een geraffineerd spel heeft gespeeld, waardoor hij zijn lezers voortdurend op het verkeerde been heeft weten te zetten.
Door gebruik te maken van literaire procds schept Berggren in beide romans een zekere afstand tot de inhoud van de verhalen. De wereld die hij beschrijft, wordt daardoor erg kil.
Caja Cazemier zoekt in haar jeugdromans eveneens aansluiting bij de manier waarop jongeren met elkaar communiceren. In Minkes tegenbeeld lijken taalgebruik en interesses van jongeren uit het leven gegrepen. Ook het beeld van hun uitgaansleven lijkt aardig overeen te stemmen met de werkelijkheid. Als lerares Nederlands heeft zij kennelijk een open oog en oor voor wat er onder scholieren leeft.
De verhaalopbouw biedt weinig verrassingen. Het ene hoofdstuk draait om Evelien, het volgende om Minke. Voor alle duidelijkheid zet Cazemier de naam van de hoofdpersoon boven het desbetreffende hoodstuk. Als introductie op het verhaal vertelt zij hoe Evelien, drie jaar voordat het eigenlijke verhaal zich afspeelt, op een van de waddeneilanden heeft gezien hoe een jongen een meisje lastig viel. Het is al snel duidelijk dat Minke het belaagde meisje is.
Het vervolg van het verhaal richt zich op wat deze gebeurtenis in het leven van beide meisjes teweeg heeft gebracht. Ze komen met elkaar in contact doordat Minke het eiland heeft verlaten om in de stad op het vasteland naar de havo te gaan. Daar ontmoet ze Evelien, met wie ze af en toe omgaat. Het verleden staat een echte vriendschap in de weg.
Het gegeven is aardig uitgewerkt, maar deze jeugdroman vertoont weinig diepgang. Cazemier maakt het haar lezers erg gemakkelijk. Ook de hoeveelheid oppervlakkig aangesneden problemen is er de oorzaak van dat Minkes evenbeeld niet uitstijgt boven het genre probleemroman voor meisjes.
Selma Niewold
Arne Berggren: De gevoelige moordenaar.
Uit het Noors vertaald door Clementine Luijten.
Vanaf 13 jaar.
Piramide; 101 pagina's;  19,90.
ISBN 90 245 2536 5.
Caja Cazemier: Minkes tegenbeeld.
Vanaf 13 jaar.
Van Holkema & Warendorf; 143 pagina's;  19,90.
ISBN 90 269 8882 6.

Foto
	Omslagillustratie van 'De gevoelige moordenaar'.

