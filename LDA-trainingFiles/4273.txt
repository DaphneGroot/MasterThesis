	Muzikale strateeg Quasthoff meester in doseerkunst
	Die Winterreise van Schubert, door Thomas Quasthoff en Maria Joao Pires. Amsterdam, Concertgebouw (15/2).
De secondenlange stilte die zaterdag de Amsterdamse Grote Zaal in haar greep hield na de laatste noten van Die Winterreise, moet voor de bariton Thomas Quasthoff en de pianiste Maria Joao Pires meer hebben betekend dan de ovaties die erop volgden. Hun vertolking van Schuberts liefdesverklaring aan de dood was in verschillende opzichten eenmalig. Het applaus en de bloemen staken er, toen de ban gebroken was, futiel en enigszins onbeholpen bij af.
Het zou ongepast zijn, te zeggen dat men genoten had van deze, als liederenavond vermomde, hommage aan de vergankelijkheid. Maar voor de draad ermee: we genoten.
Thomas Quasthoff, de NDR-omroeper die zanger werd, heeft een nauwelijks te overtreffen vertolkers-intutie ontwikkeld, en heeft vanouds een scala aan vocaal-expressieve vermogens tot zijn beschikking. Pires, de meesterpianiste die de kamermuziek en het lied heeft ontdekt, blijft Pires: altijd op zoek naar grootheid in het kleine - en bijna altijd in staat die te vinden.
De Winterreise, Schuberts toonzetting van Wilhelm Mllers 'gedichten uit de nagelaten papieren van een reizende hoornist', is van een spiritualiteit die de grenzen van kommer en vreugde doet vervagen. Acht van de 24 liederen staan in een majeurtoonsoort. Maar wat voor majeur: het registreert het optimisme van de laatste hoop, de vrolijkheid van het dwaallicht, de gastvrijheid van het kerkhof.
Vreugdeklanken hebben wel vaker een zoute smaak, en in het mineur kan ook bij anderen dan Schubert een lichtstraal meeklinken. Maar zelden zijn de tinten van illusie en weemoed zo subliem vermengd als in de Winterreise. Het eerste lied, Gute Nacht, zet in kalme wandelpas de toon: de omslag naar majeur in de laatste strofe brengt een verheviging van de geponeerde uitzichtloosheid. Vanaf dat moment schijnt er vaak een licht, maar wordt het toch steeds donkerder op Schuberts besneeuwde pad.
Wat voor veel vertolkers al een hele toer is, het onderdrukken van larmoyantie hier en het vermijden van al te koele understatements daar, liep bij Quasthoff en Pires uit op een adembenemende exhibitie van doseerkunst en langetermijnplanning. Het blijft een fenomeen, zo'n groot geluid te horen komen uit zo'n kleine gestalte als die van Quasthoff. Maar nog fenomenaler is de manier waarop hij dat geluid bewerkt, kleurt, aanpast aan het woord, temperatuur geeft, en op spaarzame, welgekozen momenten de vrije loop laat.
Niets lijkt zo statisch, maar weinig is zo aan meningsverschillen onderhevig als de liedkunst. De oudste blijken van ruzie inzake de ideale Schubertzang zijn afkomstig uit Schuberts vriendenkring. Leopold Sonnleithner laakte in zijn memoires de zonde van de 'dramatische' Schubertinterpretatie. Zelfs de gedistingeerde Fischer-Dieskau ('niet de dweperij moet het laatste woord hebben, maar de waarachtigheid') nam zo dikwijls afstand van zichzelf, dat hij de Winterreise-cyclus achtmaal opnam, wat hem de bijnaam Fischer-Vrieskou opleverde.
Quasthoff is behalve een dramaticus ook een muzikale strateeg. Zijn kracht ligt in de volstrekt eerlijke, souvereine manier waarop hij innigheid en hysterie, rust en onrust, warmte en kou verbindt in n Rckblick of onder n Lindenbaum. Mocht de Winterreise de barometer zijn van de liedvertolkingskunst, dan staat het daar - als we vergeten dat er niet veel zijn die het kunnen - niet zo slecht mee voor.
Roland de Beer

