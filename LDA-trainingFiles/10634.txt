Mariënberg.
Mariënberg (spreek uit: Mariënberg) (Nedersaksisch: "Mainbarg" of "Mainbarrug") is een klein dorp in de gemeente Hardenberg in de Nederlandse provincie Overijssel. Het is gelegen tegen de grens met de gemeente Ommen, tussen Hardenberg en Vroomshoop, en nabij de Vecht. De oorsprong van het dorp ligt in de 14e eeuw toen de Broeders des gemeenen levens uit het klooster bij Sibculo de "Hut Mariaborch" bouwden. Deze hut vormde de basis voor hun werk in de veengebieden die toen ten oosten van het huidige dorp lagen.
Verkeer en vervoer.
Aan de zuidkant van de kern ligt station Mariënberg. Dit station is gebouwd door de NOLS, die ook de lijnen naar dit station vanaf Zwolle, Emmen (aanvankelijk Stadskanaal) en Almelo heeft aangelegd. Het stationsgebouw werd ontworpen door Eduard Cuypers, die bij de bouw van de lijnen van deze maatschappij de stations- en haltegebouwen ontworpen heeft, en gelijktijdig gebouwd met de stations van Gramsbergen, Hardenberg en Bergentheim in 1903.
Het station is het beginpunt van de spoorlijn Mariënberg - Almelo. Het station wordt twee keer per uur bediend door de sneltrein Emmen - Zwolle, twee keer per uur door de stoptrein Emmen - Zwolle, en twee keer per uur door de stoptrein naar Almelo.
Mariënberg ligt dicht bij de N36 (Twentseweg) en het kanaal Almelo-De Haandrik.
Voorzieningen.
Het dorp, met een inwoneraantal van 840 in 2009, telt één gereformeerd-vrijgemaakte school voor het basisonderwijs: De Regenboog school.
Mariënberg heeft een voetbalvereniging, VV Mariënberg genaamd, en gymnastiekvereniging Mabeco. Het voetbalveld en de gymzaal staan allebei in Beerzerveld. Er is een Gereformeerde Kerk (PKN), de Sionskerk genaamd, en een Gereformeerd-vrijgemaakte Kerk in het dorp, waaruit in 2004 door een kerkscheuring een gemeente van de Gereformeerde Kerken (hersteld) is ontstaan.
Ook het toerisme is van belang. Zo is er aan de oostkant van het dorp een camping, de Pallegarste. Langs het dorp loopt de LF 16 Vechtdalroute.
