Paul Vanden Boeynants.
Paul Emile François Henri Vanden Boeynants (Vorst, 22 mei 1919 – Aalst, 8 januari 2001) was een Belgisch ondernemer, politicus en premier. Vanden Boeynants, bijgenaamd "VDB" door journalisten (afkorting die hij ook zelf gebruikte), was actief in de vleesindustrie en was een opvallend en controversieel Belgisch politicus.
Biografie.
Paul Vanden Boeynants was de zoon van een slagersechtpaar uit Mechelen dat zich in Brussel gevestigd had. Hij trouwde met Lucienne Deurinck en ze hadden een zoon en twee dochters. Hij doorliep de humaniora in het Sint-Michielscollege en voetbalde in de eerste ploeg van Union St-Gilloise. Tevens vocht hij als militair mee bij de Achttiendaagse Veldtocht, waarbij hij gevangengenomen werd. Na de Tweede Wereldoorlog werd Vanden Boeynants actief als industrieel en was tevens bestuurder bij verschillende slagerij- en middenstandsorganisaties.
In 1949 werd hij voor de PSC verkozen tot lid van de Kamer van Volksvertegenwoordigers voor het arrondissement Brussel, een mandaat dat hij behield tot in 1985. In de Kamer was hij actief in de commissies Economische Zaken, Middenstand, Financiën, Algemene Zaken, Openbaar Ambt, Volksgezondheid, Gezin, Openbare Werken en Defensie. Door het toen bestaande dubbelmandaat zetelde hij van 1971 tot 1980 eveneens in de Franse Cultuurraad en van 1980 tot 1985 in de Franse Gemeenschapsraad. Bovendien was hij van 1971 tot 1975 ook lid van de Brusselse Agglomeratieraad.
Van 1952 tot 1995 was Vanden Boeynants tevens gemeenteraadslid van Brussel, waar hij van 1953 tot 1958 schepen van Handel en Stadseigendommen was. Van 1965 tot 1972 was hij opnieuw schepen bevoegd voor Handel, Openbare Werken, Feesten, Stedenbouw en Aanplantingen. Hij had de ambitie om tegen het einde van zijn politieke activiteiten burgemeester van Brussel te worden, maar slaagde er niet in.
Daarnaast volgde hij ook een ministeriële loopbaan: van 1958 tot 1961 was hij minister van Middenstand, van 1972 tot 1979 was hij minister van Landsverdediging en van 1977 tot 1978 was hij vicepremier. Als minister van Landsverdediging zorgde hij mee voor de actieve rol die België in het kader van de NAVO, de EEG en de Oost-West-verhoudingen. Zijn legerhervorming kon echter niet doorgaan omdat er uitgebreid tegen geprotesteerd werd. In 1969 werd hij benoemd tot minister van Staat.
Van 1961 tot 1966 was hij de partijvoorzitter van de nationale CVP-PSC-afdeling. Nadat de CVP-PSC in 1972 splitste, richtte hij binnen de PSC de conservatieve CEPIC-afdeling op, waarvan hij van 1977 tot 1979 de voorzitter was. Van 1982 tot 1985 was hij tevens lid van de "Rassemblement Chrétien du Centre", een organisatie die uit de CEPIC ontstond. Tevens was hij van 1979 tot 1981 de partijvoorzitter van de PSC.
In 1995 besloot hij de politiek te verlaten. Hij werd vervolgens gedurende enkele jaren de directeur van het satirisch weekblad "Pan".
Hij overleed begin 2001 na een hartoperatie. Hij werd begraven op de begraafplaats van Brussel in Evere.
Controverses.
De manier waarop hij de Brusselse Noordwijk liet platleggen om plaats te maken voor torengebouwen, in samenspraak met Brusselse projectontwikkelaars zoals Charly De Pauw, riep vragen op.
Vanden Boeynants raakte in opspraak door fraude-affaires. Op 17 juni 1982 werd zijn parlementaire onschendbaarheid opgeheven. In 1986 werd hij veroordeeld tot drie jaar voorwaardelijke celstraf en een geldboete wegens belastingontduiking.
Ontvoering.
Op 14 januari 1989 werd Vanden Boeynants in Brussel ontvoerd. Een dag later werd de ontvoering opgeëist door de "Brigade Socialiste Révolutionnaire". VDB werd vastgehouden in een villa in Le Touquet (Frankrijk). Pas na een maand, na betaling van een losgeld (er is gesproken van 1,5 miljoen euro), werd hij weer vrijgelaten en gedropt in de nabijheid van Doornik. De ontvoerders waren Patrick Haemers en zijn handlangers Kapllan Murat, die de chauffeur was, Philippe Lacroix en Marc Van Dam. De persconferentie die VDB hield toen hij vrij kwam was een heel aparte gebeurtenis.
