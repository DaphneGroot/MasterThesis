	Explosie bij kantoor echtgenote Milosevic
	Reuter, AFP
BELGRADO
 Bij het kantoor van de Servische partij Verenigd Links van de echtgenote van president Milosevic, is maandagavond een bom ontploft. Er vielen geen slachtoffers. De explosie, waarover bijzonderheden nog ontbreken, had plaats een paar straten verwijderd van de plek waar zo'n tweehonderdduizend studenten en oppositie-aanhangers zich verzamelden om - de avond voor het orthodox kerstfeest - een religieuze plechtigheid bij te wonen.

Van het kantoor van Joegoslavisch Verenigd Links (JUL), de communistische partij die wordt geleid door Mirjana Markovic, sneuvelden enkele ruiten. Oppositieleiders hebben eerder gewaarschuwd dat communisten zouden proberen provocaties in scène te zetten om Milosevic een aanleiding te geven de protesten met harde hand te onderdrukken.
Eerder op de dag had de opperbevelhebber van het Joegoslavische leger indirect sympathie getoond voor de protestcampagne van de Servische oppositie tegen het bewind.
Studenten, die al zeven weken zij aan zij met de aanhangers van de oppositiebeweging Zajedno protesteren tegen de ongeldigverklaring van gemeenteraadsverkiezingen, hadden opperbevelhebber Momcilo Perisic expliciet gevraagd om steun.
De generaal ging niet zover zich openlijk achter Zajedno te scharen. Maar hij verklaarde zich voorstander van een democratische oplossing voor de crisis, waarna Joegoslavië weer toenadering tot Europa zou kunnen zoeken. 'Generaal Perisic vindt het in het belang van het Joegoslavisch Leger dat alle huidige moeilijkheden worden opgelost strikt binnen de wettelijke kaders en op een manier die gebruikelijk is in democratische landen', zo luidde een officiële legerverklaring die later op de dag werd uitgegeven.
Vorige week al gingen er geruchten dat officieren Milosevic hadden gewaarschuwd nadat de laatste oproerpolitie op de demonstranten had afgestuurd die het demonstratieverbod schonden.
Volgens de studenten weigerde de politie dat verbod gisteren op te heffen, maar de agenten vertoonden zich niet toen duizenden zich opmaakten voor de mars naar de kathedraal van Sint Sava.
Onlangs leverde ook de kerk felle kritiek op de regering, evenals de Bosnisch-Servische leiders. In een kerstboodschap noemde partijleider Buha Milosevic' weigering het verkiezingsresultaat te erkennen 'krankzinnig'.
De oppositie maakte gisteren bekend een uitnodiging te hebben gekregen van de Amerikaanse president Clinton om het begin van diens tweede ambtstermijn op 20 januari bij te wonen. Milosevic werd niet uitgenodigd.

