	Heldere uitvoering van Balanchines prachtige Diamonds
	Tsjaikovski Programma door Het Nationale Ballet en Het Nederlands Balletorkest olv Nicolette Fraillon. 29 maart. Het Muziektheater, Amsterdam. Tournee.
Tsjaikovski is met balletten als Het Zwanenmeer, De Notekraker en Doornroosje natuurlijk doFROFo*e componist van het romantisch klassieke ballet zoals dat eind vorige eeuw is vormgegeven door Marius Petipa en Lev Ivanov. Toch weet zijn muziek ook in deze eeuw choreografen te inspireren. Die durven meestal niet aan zijn balletten te komen, wel aan zijn 'ongebonden' werk.
Het Nationale Ballet brengt drie moderne Tsjaikovski-balletten samen. Wat in dit programma boeit, is dat de drie choreografen de muziek anders benaderden. L축onide Massine zette Les Pr축sages in 1933 op Tsjaikovski's Vijfde Symfonie. Hij beoogde een abstracte visualisatie van de muziek te maken, maar gaf het ballet ook een zwaar symbolische betekenis. Les Pr축sages werd een curieus, nu museaal te noemen werk, een dynosaurus-ballet. Desondanks weet het nog steeds het publiek te fascineren, al is het alleen al uit verwondering over die kolossale, massieve groepsformaties.
Wayne Eagling pakte Tsjaikovski met heel andere motieven van de plank. Zijn Ruins of Time (1993) gaat over afscheid en dood. De aanleiding vormde destijds de dood van Noerejev, die Eagling goed heeft gekend. Delen uit het sombere Derde Strijkkwartet onderstrepen de thematiek.
Clint Farha heeft de rol van eenling. Hij wordt voortdurend omringd door twee mannelijke beschermengelen, terwijl een vrouw (Nathalie Caris) troost biedt. Zij openbaart zich tot slot als de verlossende doodsengel. Eaglings choreografie is muzikaal, maar zijn wat vaag religieus getinte pathetiek en het heftig acrobatische partnerwerk verstoren de delicate sfeer en ontroering die Tsjaikovski wel opwekt.
Het meest geslaagd is Diamonds uit 1969. Balanchine zette dit werk - een deel van het drieluik Jewels - op vier delen van Tsjaikovski's Derde Symfonie. Toen Balanchine rond 1955 in New York zijn neo-academische stijl volledig ontwikkeld had, permitteerde hij het zich soms terug te grijpen naar zijn roots, naar Marius Petipa die in St. Petersburg zijn leermeester was geweest, en ook naar Tsjaikovski.
De concrete aanleiding voor Diamonds vormde de aanblik van glinsterende edelstenen in een exclusieve juwelierszaak op Fifth Avenue. Maar Balanchines bedoeling was vooral een eerbetoon te brengen aan Petipa. Diamonds kreeg dan ook de hi출rarchische opbouw en symmetrie die hoort bij klassiek ballet: met een solistenpaar, vier paren halfsolisten en vierentwintig corps de ballet-leden.
De kristalheldere structuur kwam mooi overeen met het thema, waardoor het een ijzersterk ballet is, ook nu nog. In het derde deel vliegen de danseressen uit vier hoeken naar het midden en stuiven dan weer uiteen, Het lijkt alsof telkens een ander facet van een diamant oplicht. Diamonds moet er scherp, hard en schitterend uitzien - wat in deze heldere uitvoering ook zo was, met Sofiane Sylve als meest stralende edelsteen.
De kern van Diamonds is een langgerekte pas de deux, gezet op het gevoelige Andante Elegiaco. Coleen Davis gaf haar uitvoering veel lyriek en bezieling mee, waardoor ze de associaties met fragmenten uit Petipa's balletten versterkte.
Balanchine wilde uiteraard zijn leermeester overtreffen en maakte spectaculaire lifts en dives die Petipa in zijn stoutste dromen niet kon verzinnen. Davis belandt telkens veilig in de armen van Jahn Johansen. Tot slot van al die hoogstandjes krijgt ze simpelweg een handkus, als beloning lijkt het wel.
Isabella Lanz

