Soufrière (Montserrat).
De Soufrière is een actieve stratovulkaan op het zuidelijke gedeelte van het eiland Montserrat in de Antillen.
Deze 915 meter hoge vulkaan was vierhonderd jaar min of meer rustig geweest en Montserrat stond dan ook bekend als een weelderig en groen eiland. Nadat er in 1992 al wat aardschokken geweest waren, kwam echter het einde voor dit eiland van smaragd toen er in 1995 een uitbarsting volgde.
Dankzij de waarschuwingen van de vulkanologen van het Montserrat Volcano Observatory bleef het aantal doden beperkt tot 19, allen mensen die de waarschuwingen en het bevel tot ontruiming van de plaatselijke bestuurders in de wind geslagen hadden.
Dit ontruimingsbevel was overigens niet mis: zelfs de hoofdstad Plymouth en een groot deel van het bouwland moest prijsgegeven worden. De as bedekte bijna twee derde van het eiland. Na 20 maanden relatieve rust kwam de vulkaan opnieuw tot leven in 1999 met de opbouw van een grote lavakoepel op de top van de vulkaan.
Er wordt echter gevreesd dat deze koepel niet stabiel is en mogelijk zal instorten met nog meer vernietigende gevolgen voor het eiland. In de herfst van 2002 zag de regering zich gedwongen weer een stuk aan de verboden zone toe te voegen en nog 300 eilandbewoners uit hun woningen te evacueren. Alleen de noordpunt van het eiland is nu nog bewoonbaar en vele eilanders hebben hun toevlucht elders moeten zoeken, met name in het Verenigd Koninkrijk.
Pompeii.
De uitbarsting van de Soufrière is een uitbarsting die vergelijkbaar is met die van de Vesuvius. Voor de uitbarsting van de Soufrière dachten nog veel wetenschappers en vulkanologen dat Plinius de Jongere, die de uitbarsting van de Vesuvius beschreef, erg overdreef met zijn aantekeningen: zo'n uitbarsting zou onmogelijk zijn. Na de uitbarsting van de Soufrière (die qua verloop veel overeenkwam met het verloop van de uitbarsting van de Vesuvius) werd Plinius een stuk serieuzer genomen.
