	E & O vecht voor behoud van sponsor in handbal
	Van onze handbalmedewerker
EMMEN
Nog geen driehonderd toeschouwers volgden gistermiddag in Emmen de belangrijke handbal-ontmoeting tussen E & O en Tachos Waalwijk. Inzet was behoud van het vooruitzicht op deelname aan de play-offs, maar de beslissing daarover werd verdaagd omdat de nummers vier (Tachos) en vijf van de ranglijst remise overeenkwamen.
Voor kampioen E & O zou het missen van de boot overigens rampzalig zijn. Sponsor Anova stak enkele jaren geleden zijn nek uit om de professionele plannen van E & O te ondersteunen, maar liet in het contract wel opnemen dat een en ander afhing van het bereiken van de nacompetitie. Die is alleen toegankelijk voor de beste vier teams van de reguliere competitie.
De 3-2-1-dekking, een offensieve verdedigingsvorm waar de nieuwe E & O-trainer Malag bij voorkeur mee werkt, werd voor het eerst dit seizoen overboord gezet. Aan die gewijzigde koers was een gesprek tussen trainer en spelers voorafgegaan. De 5-1-formule waar E & O vorig seizoen kampioen mee was geworden, werd voor de gelegenheid in ere hersteld, maar de herinnering aan betere tijden duurde niet lang.
Tachos-schutter Van Mierlo brak zo makkelijk door de defensie heen, dat hij al na vijftien minuten werd voorzien van een persoonlijke bewaker. Verdedigend klopte de zaak bij E & O nog wel, twintig tegentreffers is in handbaltermen alleszins redelijk, en ook aanvallend creÃ«erden de Drenten voldoende kansen. In de afwerking ontbraken echter geluk en wijsheid. Van Zessen, Assen, Van der Zanden en ook handballer van het jaar Portengen misten onnodig veel kansen.
Bij de stand 20-19 schoot Van der Zanden tegen de paal en caramboleerde de bal in de handen van Tachos, dat via een break out de gelijkmaker scoorde. Een aanval later, de reguliere speeltijd was reeds voorbij, kreeg Tachos de gelegenheid vanaf de strafworplijn opnieuw te scoren, maar de uitblinkende keeper De Bakker hield zijn ploeg in de race.
Ook het Arnhemse handbal beleeft bittere tijden. De beide vertegenwoordigers in de hoogste klasse (AHF en ESCA), verloren dit weekeinde met extreem hoge cijfers. Rode lantaarndrager ESCA kreeg in Sittard les van Sittardia (34-23) en AHF boog in eigen hal bijzonder diep voor Aalsmeer (35-22). Blauw Wit uit het Zuidlimburgse Beek verspeelde de mogelijkheid om degradatiekandidaat Ceasar op te vrolijken. De ploeg van trainer Cantelberg verloor in Utrecht met 27-26 van UDSV, dat net als Ceasar in een overlevingsslag is gewikkeld.
Eredivisie, mannen: Aalsmeer 11-20, Sittardia 11-18, V & L 9-14, Tachos 11-14, E & O 11-11, AHF 10-9, Blauw Wit 11-8, Ceasar 10-6, UDSV 11-4, ESCA 11-2.

