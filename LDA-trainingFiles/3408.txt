	De lange weg terug naar een verscheurde jeugd ZUID-AFRIKAAN JOHN COETZEE LEGT WORTELS VAN ZIJN SCHRIJVERSCHAP BLOOT
	JOHN M. COETZEE heeft lang gewacht met over zijn jeugd te schrijven. Je zou hem kunnen vragen waarom hij daar zo laat aan begonnen is. Per slot van rekening is het tegenwoordig mogelijk (bijna) alle schrijvers voor krant, radio of tv hun werk te laten uitleggen, en Coetzee is een niet zodanig onthecht persoon dat hij een verzoek van die strekking zou weigeren.
Hij ¡s genterviewd, en hft zijn potica in essays onder woorden gebracht (in Doubling the Point - Essays and Interviews). Overbodig erbij te vermelden dat hij bovendien hoogleraar in de literatuurwetenschap is - aan de universiteit van Kaapstad - en dus beroepshalve gewend voor niet-ingewijden over literatuur te praten.
Niettemin is het interessanter die vraag niet aan hm, maar aan jezelf te stellen, want het zoeken naar een antwoord, het speculeren daarover, zou best eens meer kunnen opleveren dan een verklaring die de schrijver zelf mogelijkerwijs in petto heeft, als hij al niet zou zeggen, dat hij dit boek over zijn jeugd juist heeft geschreven om een antwoord op die vraag te vinden.
D t hij dat zou zeggen is overigens niet erg waarschijnlijk, want daarvoor is Coetzee, voorzover we hem uit zijn werk kennen, te bescheiden - en daardoor te omzichtig. Zijn antwoord zou zo genuanceerd zijn, waag ik te opperen, dat hij je met elk woord, met elke zinsnede het gevoel zou geven dat je voor welke vraag of welk antwoord dan ook omtrent de schrijver of zijn werk beter bij zijn boeken te rade kunt gaan dan bij hemzelf.
Bij Coetzee gebeurt weinig ondoordacht. Wie zijn prachtige boeken heeft gelezen, zal dat beamen. Wat er het meest in opvalt, is dat Coetzee - opgegroeid in een door de apartheid verscheurd land - niet blind is voor de politieke omstandigheden die uitgerekend zijn land op een nogal negatieve manier hebben opgestoten in de vaart der volkeren, maar dat hij daar na het allegorische Waiting for the Barbarians (dat hem tot ver over de grenzen van zijn land bekendmaakte), na het kafkaske Life & Times of Michael K en na de 'robinsonade' Foe eigenlijk alleen in Age of Iron direct op ingaat. Ook zijn laatste boek The Master of Petersburg, over Dostojewski, bewoog zich ogenschijnlijk weer op grote afstand van de Zuid-Afrikaanse tragiek, die nu al decennialang met grote regelmaat via kranten en televisie tot ons komt.
Misschien wilde Coetzee, als schrijver, zijn lot niet rechtstreeks verbinden met de gebeurtenissen in zijn land. Niet uit onverschilligheid, laat staan uit afkeer van de realiteit en de mensen die daarvan deel uitmaken, maar om zichzelf niet te verliezen, en het zoveelste individu te worden dat aan de werkelijkheid - in zijn land - te gronde gaat.
Zijn individualiteit bestaat bij de gratie van zijn (politieke) afzijdigheid, en juist door zijn eigen gedachten en gevoelens tot uitdrukking te brengen krijgt die individualiteit niet alleen vastigheid, maar kan hij ook de emotionele binding met het leven in het algemeen en met dat in Zuid-Afrika in het bijzonder de vorm geven die ons meer doet ervaren dan wanneer we alleen maar de kranten lezen.
In het verhaal over zijn jeugd, Boyhood (Jongensjaren in de vertaling van Peter Bergsma), kom je op dat punt over Coetzee meer te weten. Onmiskenbaar is dit een autobiografisch boek - over zijn moeder, zijn vader, zijn broertje en zijn jaren op de lagere school -, maar er vallen een paar dingen aan op die je lang doen aarzelen: is het niet eigenlijk een roman, de zoveelste van Coetzee, en in wezen niet erg verschillend van de andere? Die indruk wordt versterkt door de hij-vorm, gebruikt als het gaat om de jonge Coetzee, wiens voornaam John maar een enkele keer wordt genoemd. Dat schept een sfeer van distantie.
Maar tegelijkertijd is Boyhood een heel intiem boek, wat misschien vanzelfsprekend is als het gaat om de gedachten en gevoelens van een jongetje dat voortdurend voor nogal ingewikkelde keuzen wordt geplaatst. Of beter gezegd: zichzelf plaatst, want in die houding schuilt een deel van het antwoord op de vraag waarom Coetzee, die in 1940 werd geboren, pas nu over zijn jeugd schrijft (zoals bekend iets, waarmee zeker in Nederland schrijvers plegen te beginnen).
Als al het werk van Coetzee een doorlopend verslag is van de mogelijkheden langs de weg van de verbeelding feiten en gebeurtenissen hun ware, menselijke betekenis te geven, dan is Boyhood een boek waarin met behulp van de herinnering (en dat is de verbeelding) wordt getracht de wortels van een schrijverschap bloot te leggen. Eigenlijk is het boek a portrait of the artist as a young man.
Het mooie ervan is dat de lezer het moet doen met 'scnes' - de ondertitel van het boek luidt dan ook Scenes from Provincial Life - en dat zijn 'beelden', 'momentopnamen', die bij elkaar geen compleet verhaal vertellen, maar sleutels zijn tot de verborgen kamers van Coetzee's persoonlijkheid als schrijver. Geen wonder dat hij dit boek pas tegen z'n zestigste heeft kunnen schrijven. Pas nu weet hij misschien enigszins wat het is schrijver te zijn.
Toch is dit boek geen projectie, de projectie van min of meer heldere poticale inzichten op het leven vroeger thuis. Het bijzondere van Boyhood is dat uit de herinneringen een kunstwerk wordt geweven dat niet alleen de binnenwereld van een opgroeiende jongen laat zien, maar ook de eenzaamheid, van hem, zijn moeder, zijn vader; de lezer biedt het zo een 'thema' waarop Coetzee niet het alleenrecht heeft, maar dat in Boyhood voortvloeit uit evident scherpe maatschappelijke tegenstellingen, zoals die in het Zuid-Afrika van de jaren veertig en vijftig bestonden (zonder dat ooit het woord 'apartheid' valt).
De taal, en wat daaraan vastzit, is een probleem. Coetzee's moeder is van huis uit Afrikaans; zijn vader ook. Maar er is gekozen voor het Engels, niet de taal van de 'boeren'. Ook de kleine Coetzee spreekt Engels, maar er is een scne, waarin hij er - tot verrassing van zijn moeder - blijk van geeft Afrikaans te spreken, de 'verboden' taal die hij op straat heeft opgepikt.
Pijnlijk zijn de scnes waarin kleurlingen of zwarten een rol spelen. De kleine jongen weet dat 'zulke mensen' normaal gesproken niet over de vloer komen. Maar als zijn vader - na jarenlang als boekhouder in dienst te zijn geweest van een grote onderneming - een eigen advocatenpraktijk begint en daar financieel mee de mist in gaat, dient zich een gedupeerde zwarte aan, die uit beleefdheid een kopje thee krijgt aangeboden. De gewoonte is dat zo'n kopje - waaruit een zwarte heeft gedronken - vervolgens kapot wordt gegooid, maar tot verrassing van de kleine Coetzee gebeurt dat nu niet. Zijn moeder reinigt het kopje met bleekwater.
Discriminatie, ook op het gebied van de godsdienst - zoals de kleine Coetzee ervaart als hij op school zegt dat hij rooms-katholiek is, en daarna met joodse jongens door de anderen wordt uitgesloten - behoort in deze Zuid-Afrikaanse werkelijkheid tot het leven van alledag. Maar hoe evident ook, het gaat erom dat Coetzee erin slaagt te laten zien hoe vanzelfsprekend ze is door er haast onnadrukkelijk de voorbeelden van te geven.
Het schrijnende ervan is dat de jongen, hoewel hij instinctief aanvoelt dat er iets niet klopt, geneigd is zulke zaken voor gewoon te laten passeren, omdat ze behoren tot de schaarse houvasten die hij heeft. Want - en dat is zijn probeem - hij en zijn familie zijn niet normaal. Zijn moeder, die hem dierbaar is, nog het minst; zijn vader, die hij aan het eind van het boek haat, nog het meest.
Als jongetje dat de wereld ontdekt, wil hij maar n ding: net zo zijn als de anderen. Normaal. Maar wlke anderen, en hoe? De gevaren die hij loopt bij zijn pogingen aanvaard te worden - en de angst voor de schaamte die hem vervult bij de gedachte op een of andere manier uit de boot te vallen - dwingen hem ertoe op school steeds de beste te zijn, zich aan te passen, zich gedeisd te houden. Thuis daarentegen is hij een kleine tiran, die het uiterste van zijn vader en vooral van zijn moeder eist.
In beide gevallen vergroot hij de afstand, en verdiept hij het alleen-zijn, waartoe hij niet zozeer lijkt veroordeeld, als wel geschapen. Alleen iemand als Coetzee, op zijn leeftijd, met zijn ervaring, kon zo trefzeker en schitterend aan dat inzicht gestalte geven. Hoe persoonlijk ook, toch weer langs een omweg. Voor de lezer is Boyhood daarom tweezijdig (en daarmee heel compleet): een beeld van een (blanke) jeugd in een gekoloniseerd land en tegelijk de wording van een schrijver, een Zuid-Afrikaanse schrijver. Door zichzelf klein te maken kon hij zijn lezers uitleggen wat dat betekent.
Willem Kuipers
J.M. Coetzee: Boyhood - Scenes from Provincial Life.
Secker & Warburg, import Nilsson & Lamm; 166 pagina's;  46,25.
ISBN 0 436 20448 7.
J.M. Coetzee: Jongensjaren - Scnes uit de provincie.
Vertaald uit het Engels door Peter Bergsma.
Ambo; 159 pagina's;  34,90.
ISBN 90 263 1505 8.

