	AH opent winkels bij meeste Shell-pompen
	Van onze verslaggever
AMSTERDAM
Albert Heijn gaat bij honderden Shell-stations een kleine supermarkt inrichten. Dat hebben de winkelketen en de oliemaatschappij gisteren bekend gemaakt. Op de gevel zullen de logo's van beide ondernemingen te zien zijn.
Shell heeft in Nederland 750 tankstations. Bij 'een groot deel' daarvan zal een supermarkt worden ingericht. Het precieze aantal is nog niet bekend, omdat alle stations nog door AH in kaart moeten worden gebracht. Volgens een woordvoerder van Albert Heijn gaat het zeker om honderden winkels. Over de verwachte omzet is nog niets te zeggen.
Het besluit werd gisteren door Shell en Albert Heijn bekend gemaakt. De twee hebben het afgelopen jaar geëxperimenteerd met winkels bij stations Den Haag, Rijswijk en Harderwijk. Volgens AH zijn die proeven succesvol gebleken.
De AH/Shell-winkels zullen door Shell worden geëxploiteerd. Er zal geen grote uitbreiding van het personeelsbestand plaatsvinden. In de zelfbedieningswinkel, waar ook verse prudkten als zuivel, groentenen fruit te krijgenzijn, moet worden afgerekend bij de balie van de pomphouder.
Shell en Albert Heijn zullen geen aparte joint venture voor de nieuwe winkels opzetten. De investeringen worden volgens de AH-woordvoerder gedaan 'op basis van onderlinge afspraken'. In een franchise-overeenkomst zorgt Albert Heijn voor het winkelconcept, het assortiment en de goederen. In de winkels wordt ook ruimte ingeruimd voor Shells eigen 'Select Convenience', waarin onder meer motorolie en autowas verkocht wordt.
Shell en Albert Heijn zijn geen onbekenden voor elkaar. De twee ondernemingen nemen allebei deel aan Air Miles, het meest populaire spaarprogrammaop de Nederlandse markt.

