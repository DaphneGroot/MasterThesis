	Multinational biedt Post uitzicht op rentree in peloton
Peter Post beraadt zich op een rentree in het internationale wielermetier. De 63-jarige nestor van het Nederlandse cyclisme heeft van een multinational het aanbod gekregen een wielerformatie op te zetten, die in 1998 in het peloton zou moeten debuteren.
Post, die in 1994 van het podium verdween, zegt ruim bedenktijd te hebben. 'Ik moet binnen twee tot drie maanden beslissen.'
Na successen met Raleigh, Panasonic en Histor/Novemail eindigde zijn 22-jarige carri√®re als ploegleider door een gebrek aan nieuwe geldschieters. Dat er nu opnieuw een multinational heeft aangeklopt, streelt hem wel. 'Maar eigenlijk wil ik er geen ruchtbaarheid aan geven. Dan moet ik me binnenkort weer aan iedereen verantwoorden.'
Post wil de naam van het bedrijf niet bekendmaken. Het betreft in elk geval een wereldwijd opererend bedrijf. 'Ik moet alles op een rijtje zetten. In de wielersport is veel veranderd. Je moet precies weten wat je gaat doen.'

