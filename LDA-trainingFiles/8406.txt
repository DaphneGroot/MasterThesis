Anton Corbijn.
Anton Corbijn (Strijen, 20 mei 1955) geboren als Anton Johannes Gerrit Corbijn van Willenswaard is een Nederlands fotograaf, grafisch ontwerper en speelfilmregisseur.
Als fotograaf werd hij bekend door zijn foto's van vooral rock-musici en andere artiesten. Als grafisch ontwerper, doet hij de art direction en regie voor videoclips en ontwerpt decors voor popconcerten van onder andere Depeche Mode. Als regisseur van speelfilms ontving hij meerdere prestigieuze prijzen.
Biografie.
Corbijn begon zijn carrière als hoofdfotograaf van het bekende Nederlands tijdschrift Oor. Zijn eerste foto in een muziekblad was een foto van de groep Solution, die in 1972 op de Grote Markt in de stad Groningen optrad.
Corbijn fotografeerde onder anderen de volgende beroemdheden: Simple Minds, Golden Earring, Bob Dylan, Tom Waits, David Bowie, Miles Davis, Joy Division, Björk, Captain Beefheart, Robert De Niro, New Order, Stephen Hawking, Luciano Pavarotti, Clint Eastwood en Herbert Grönemeyer. Na het overlijden van Herman Brood had Corbijn een tentoonstelling van nietsontziende en confronterende foto's van de zanger in het Cobra Museum in Amstelveen. Ter gelegenheid van de zeventigste verjaardag van koningin Beatrix maakte de fotograaf drie portretten van de vorstin.
Ook heeft Corbijn vele platenhoezen geschoten en ontworpen voor diverse bands, zoals voor U2 onder andere The Joshua Tree en Achtung Baby, maar ook de cover van de single The Saints Are Coming samen met Green Day, Depeche Mode, Nick Cave, Metallica, Therapy?, The Rolling Stones, REM, BLØF, Moke, Saybia's These Are the Days en de Bee Gees.
Hij heeft videoclips geregisseerd voor de groepen U2, Red Hot Chili Peppers, Metallica, Roxette, The Killers, Joy Division, Depeche Mode, Front 242, Coldplay, Golden Earring, Johnny Cash en Arcade Fire. Voor zijn videoclip bij de single Heart-Shaped Box van Nirvana uit 1994 ontving hij een MTV Award. Hij regisseerde meer dan 75 video's en een korte film, Some YoYo Stuff, over Don van Vliet, alias Captain Beefheart. Voor Depeche Mode deed Corbijn ook het stage-design. Hij ontving in 2000 de Pop Media Prijs.
Corbijn stond in voor de foto's tijdens de herverkiezingscampagne van minister-president Wim Kok in 1998.
Hij heeft veertien boeken en catalogi gemaakt sinds 1989. Het logo sinds 2006 voor de stad Den Haag, de vlieger, is een exclusief ontwerp van Corbijn.
In 2007 won Corbijn op het Festival van Cannes twee prijzen voor Control, een film gebaseerd op het leven van de Britse zanger Ian Curtis van Joy Division, die in 1980 op 23-jarige leeftijd zelfmoord pleegde.
In 2009 maakte hij een film bij de speciale editie van U2's No Line on the Horizon. Anton Corbijn verzorgde ook de modefotografie voor het merk G-Star. In 2009 met Elettra Wiedemann en Toby Kebbel als modellen, in 2010 met Liv Tyler, Magnus Carlsen en Gemma Arterton.
In 2010 kwam zijn film The American uit. In deze film spelen onder anderen George Clooney en Thekla Reuten. In datzelfde jaar maakte Corbijn Kleinste Kortste Film, een film gedrukt op een postzegel.
In mei 2011 vormde een portret dat Corbijn in 2003 van Nelson Mandela maakte het uitgangspunt voor een coproductie met beeldend kunstenaar Berend Strik. Van het werk, Mandela Landscape, zijn 80 bijzondere kunstdrukken gemaakt. De opbrengsten komen ten goede aan ZAM magazine, het onafhankelijke platform van Afrikaans talent. Op 26 oktober 2011 regisseerde Corbijn voor het album Mylo Xyloto van Coldplay vanuit de arena Las Ventas in Madrid de album-launch live webcast, die live via YouTube werd uitgezonden. De Prins Bernhard Cultuurfonds Prijs 2011 is toegekend aan Anton Corbijn, omdat hij een belangrijke beeldmaker en –vormer van de populaire cultuur van zijn generatie is en geldt als een internationaal voorbeeld voor fotografen, ontwerpers en artdirectors.
Antons jongere broer Maarten is ook fotograaf, tegenwoordig werkend onder de naam Corb!no.
Anton Corbijn heeft in 2013 de kinderpostzegels ontworpen.
In 2014 werd hij benoemd tot lid van de Akademie van Kunsten.
Van 21 maart tot en met 21 juni 2015 was een grote dubbeltentoonstelling over het werk van Anton Corbijn te zien in Gemeentemuseum Den Haag en Fotomuseum Den Haag. Deze tentoonstellingen, ter gelegenheid van zijn zestigste verjaardag, vormden het meest complete retrospectief tot nu toe.
Documentaire.
In 2012 kwam de documentaire Anton Corbijn Inside Out van Klaartje Quirijns uit.
