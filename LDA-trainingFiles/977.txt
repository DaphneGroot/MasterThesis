	Grieken twijfelen aan schipbreuk illegalen
	AFP, AP, Reuter
ATHENE
Functionarissen van het Griekse ministerie van Openbare Orde twijfelen aan het verhaal dat 280 illegalen uit India, Pakistan en Sri Lanka op Eerste Kerstdag zijn verdronken na een aanvaring in de Middellandse Zee. De ramp kwam de Griekse politie ter ore toen zij op 29 december in Nafplion 107 Aziaten oppakte.
Nadat zij het vrachtschip Yoham hadden verlaten en in vrachtwagens naar een loods waren vervoerd, kreeg de politie een tip van omwonenden. Ongeveer 65 illegalen konden ontsnappen.
Op verzoek van Griekenland onderzoeken Malta en Italië of zich tussen Sicilië en Malta een scheepsramp heeft voorgedaan. De Italiaanse kustwacht zei zaterdag dat zij met hun Maltezer collega's de zee-engte vergeefs hebben afgezocht.
Volgens de Aziaten ramde het vrachtschip Yoham op Eerste Kerstdag een kleiner schip waarin het 320 immigranten had overgezet. Het kleine schip zonk. De Yoham kon slechts 29 mensen redden en zette zijn reis voort. De illegalen vertelden dat zij ieder vijfduizend dollar hadden betaald om van de Egyptische haven Alexandrië naar Europa te worden vervoerd.
Volgens de Griekse politie staan de Yoham en het kleinere schip, dat door de illegalen werd geïdentificeerd als de Friendship, op een lijst van schepen die volgens Interpol worden gebruikt voor vervoer van drugs en illegalen.

