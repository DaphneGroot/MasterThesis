	Oud-defensieminister Gilds verklaart Surinaamse couppoging uit onvrede en vrees lager kader    'Onder Bouterse is het leger enorm achteruitgegaan'
	Van onze verslaggever
Jeroen Trommelen
 PARAMARIBO
Het leger van Suriname is bewust verwaarloosd, zegt Siegfried Gilds, de Surinaamse oud-minister van Defensie die in 1993 een einde maakte aan de militaire loopbaan van Desi Bouterse. 'Men denkt dat het hele leger op de hand is van Bouterse en zijn NDP, maar ik heb gemerkt dat dit niet zo is. Toen de regering-Venetiaan het roer overnam, was er zelfs nauwelijks een leger over in Suriname. Daar bestond veel frustratie over.'
Militaire voertuigen stonden te roesten in de kazerne, vrijwel iedere soldaat werd zwaar onderbetaald, het verzuim was enorm en er werd veel gestolen. 'Het lage kader werd verwaarloosd. Talloze beloftes werden niet ingelost. Er waren bijna geen mensen meer met managementkwaliteiten. De militaire top wilde de kans op een nieuwe coup daarmee wegnemen. Dat was bewust beleid.'
'Tegelijk', zegt Gilds, 'werden de militaire leiders zelf zeer welvarend op een manier waarvoor, laat ik zeggen, geen redelijke verklaring te vinden was'. Volgens de Surinaamse oud-minister is het dus wel duidelijk waar de onvrede vandaan komt. Die frustratie is vrijwel zeker reden geweest voor de couppoging, waarvoor begin deze maand 25 lage militairen zijn opgepakt.
Maar net als veel van zijn landgenoten, was Gilds over die poging zelf wel verrast. Zijn verbazing werd ingegeven 'doordat ik me gewoon niet kon indenken dat er nog Surinamers zijn die menen dat ze het land een dienst bewijzen door een coup te plegen'. Ook Gilds heeft dus een paar ontwikkelingen in het leger gemist, moet hij toegeven. Dat er nogal wat inheemse (indiaanse) militairen zijn onder de coupberamers, was bijvoorbeeld een schok. Juist de inheemse militairen staan bekend als betrouwbare manschappen.
In feite is de kwaliteit van het leger verminderd vanaf 1980, toen Bouterse zijn eerste coup pleegde, analyseert Gilds. Vooral na de decembermoorden van 1982 kwam een uittocht op gang van kritische officieren. Een deel werd opzij geschoven, anderen namen zelf ontslag. 'Maar de gewone soldaat kan die stap niet zo makkelijk wagen. Behalve frustratie was er ook vrees. Men had bijvoorbeeld het idee dat je maar beter geen kritiek kon hebben. Sommige mensen die dat wel hadden, kregen een ongeluk tijdens de oefening. Zo leek het althans.'
De binnenlandse oorlog vanaf 1986 was volgens Gilds de genadeklap voor het leger. Die oorlog heeft honderden Surinamers het leven gekost en veel moordpartijen zijn nog steeds niet opgehelderd. 'Er is in die periode een enorme financile schuld opgebouwd. Materiaal was er nauwelijks meer en de persoonlijke uitrusting liet sterk te wensen over. Het is strijdig met het beeld dat sommigen hebben, maar onder Bouterse is het leger enorm achteruitgegaan.'
Vandaag de dag is die situatie nauwelijks verbeterd, moet hij toegeven. Wat beschikbaar is aan rollend materieel, is als gift afkomstig van het Chinese leger. De persoonlijke uitrusting van de manschappen is een geschenk van Indonesi. Voor de rest is er weinig en ook de soldij is nog steeds te weinig om van rond te komen.
Ook aan de trauma-verwerking is vermoedelijk te weinig gedaan. Gilds: 'We wisten allemaal dat er in de binnenlandse oorlog traumatische dingen gebeurd zijn. Maar dat het aanleiding zou geven voor zoiets als dit, had ik niet gedacht.'
In samenwerking met Nederlandse deskundigen is onder Gilds en Venetiaan een programma gestart voor de verwerking van trauma-ervaringen. Maar of dat project na het vertrek van de buitenlandse experts nog goed loopt, is onduidelijk.
Volgens mensenrechtenactivist Stanley Rensch heeft zeker n van de 25 verdachten grote problemen met zijn ervaringen tijdens de oorlog. 'Dat is een man die in zijn nachtmerries nog steeds de bosnegers ziet komen. Als zijn vrouw hem dan wakker maakt, gaat hij voor de rest van de nacht op de veranda op wacht staan.'
Ook advocaat S. Marica van de coupverdachten denkt dat sommige van zijn clinten een flinke tik hebben meegekregen in de binnenlandse oorlog.
Toen Gilds - tot begin vorig jaar - het ministerie van Defensie beheerde, deden daar volgens hem talloze verhalen de ronde over hand- en spandiensten die militairen in het binnenland aan drugstransporten zouden hebben verleend. Hij heeft er nooit een vinger achter kunnen krijgen, zegt hij. 'Over drugs wordt erg geheimzinnig gedaan. Het is moeilijk om bewijzen te vinden. Ik denk dat we echt een tweede periode nodig gehad zouden hebben om op dat punt iets te bereiken.'

