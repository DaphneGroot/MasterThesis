Arsenaal (gebouw).
Het arsenaal bij de scheepswerf van de VOC in Amsterdam, 1650.
Ingang van het Arsenaal van Venetië in 1732.
Deel van het Frankford Arsenal in Philadelphia 1978.
Een arsenaal, afgeleid van het Arabische "dâr-sinâ'a", 'huis waar iets gemaakt wordt' is een gebouw waar wapens en munitie geproduceerd, gerepareerd, opgeslagen en/of uitgegeven werden. Door de eeuwen heen heeft het arsenaal in vele vormen bestaan in private en publieke handen van een stadsbestuur, stadstaat of land. In vroegmoderne steden was het een belangrijk gebouw, veelal onderdeel van een vesting in garnizoenssteden.
Algemeen.
Het woord arsenaal verschijnt in verschillende vormen in Romaanse talen (waaruit het is aangenomen in de Germaanse talen), te weten in het Italiaanse "Arsenale", Spaans "Arsenal". Het Italiaans kent ook "Arzana" en "Darsena", en het Spaans de langere vorm "Atarazana". Het woord is van Arabische afkomst, en is een verbastering van "dar as-sina'ah", wat "huis van de productie" of "productie" betekent. Het Arabische woord is weer mogelijk afkomstig van het Romeinse "arx navalis", "marine citadel", "arx senatus". Het bekendste voorbeeld van een arsenaal in een vroegmoderne Europa was het Venetiaans Arsenaal.
Een arsenaal vormt een basis van defensie-inspanning, waarbij de locatie van groot belang was. Het arsenaal diende veilig te zijn tegen aanvallen, niet te dicht bij een grens, en gemakkelijk te bereiken voor hulpbronnen van land.
De vestiging van een groot arsenaal is onder te verdelen in de opslag, fabricage en beheer.
Net als in vele industriële bedrijven worden in het arsenaal hoge eisen gesteld aan de vakbekwaamheid van de arbeiders, en efficiency zowel op het uitvoerend als het bestuurlijke vlak. Begin 20e eeuw was Frederick Taylor een van de eerste die moderne commando en controletechnieken in het arsenaal introduceerde. Toentertijd adviseerde hij zelf in het Amerikaanse Watertown Arsenal, een belangrijk centrum voor artillerie-ontwerp en productie, en in het Frankford Arsenal, een belangrijk centrum voor ontwerp en productie van munitie voor kleine wapens.
Sinds de industriële revolutie zijn de productiefuncties van het arsenaal steeds verder overgenomen door de veelal private defensie-industrie. Het beheer en onderhoud is een taak van de krijgsmacht gebleven.
