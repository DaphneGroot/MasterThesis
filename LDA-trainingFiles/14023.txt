Pál Benkő.
Pál Benkő (Amiens, 14 juli 1928) is een Hongaarse schaker. Zijn ouders waren Hongaren en gingen in 1932 terug naar Hongarije. Benkő woont en schaakt in de Verenigde Staten.
In 1948 werd Benkő kampioen van Hongarije.
In 1952 probeerde Benkő uit het communistische Hongarije naar het vrije westen uit te wijken, hij werd echter betrapt bij zijn vlucht en zat een jaar gevangen.
In 1956 werd hij derde op de Olympiade en in 1958 werd hij grootmeester FIDE. In 1962 won hij het open kampioenschap van de Verenigde Staten. Hij speelde ook mee in de kandidatentoernooien van 1959 en 1962. In 1970 plaatste hij zich voor het interzonaal toernooi, waarvan de beste spelers door zouden gaan naar het kandidatentoernooi, maar hij stond zijn plaats af aan de jonge Bobby Fischer, die vervolgens het wereldkampioenschap won. In 1973 publiceerde hij "The Benko Gambit", een werk over het naar hem vernoemde Benkogambiet, en in 1989 een aantal lessen over het eindspel. Pál Benkő heeft ook een opening op zijn naam staan: 1.g3. Hij introduceerde deze opening in 1962 tijdens de kandidatenmatch op Curaçao en versloeg er Bobby Fischer en Mikhail Tal mee.
