Vera Beths.
Vera Beths (Haarlem, 1 juni 1946) is een Nederlandse violiste.
Beths kreeg haar eerste vioollessen van haar vader Gijs Beths. Zij studeerde verder bij Herman Krebbers aan het conservatorium in Amsterdam. In 1969 won Vera Beths de eerste prijs van het Nationaal Vioolconcours Oskar Back. Daarna kreeg ze vioollessen in New York bij Ivan Galamian.
Vera Beths treedt op met Nederlandse symfonieorkesten, waarbij ze een viool bespeelt uit 1727 die gebouwd is door Stradivarius. Vera Beths speelt graag kamermuziek, maar trad ook op met wijlen Willem Breuker. Componisten, onder wie Peter Schat en Louis Andriessen, hebben werk aan haar opgedragen. Ook
Geert van Keulen en Philip Glass componeerden werken voor haar.
Met haar echtgenoot Anner Bijlsma en altviolist Jürgen Kussmaul richtte ze het ensemble Archibudelli op dat zich specialiseerde in oude muziek.
Het album "Hoe sterk is de eenzame fietser" van Boudewijn de Groot uit september 1973 bevat een gastbijdrage van Beths op viool, "De Reiziger".
Vera Beths geeft les aan het Conservatorium van Amsterdam.
Onder anderen Heleen Hulst, Colin Jacobsen, Rosanne Philippens en Matthew Truscott studeerden bij Beths.
Vera Beths heeft twee dochters: de actrice Katja Herbers uit haar relatie met hoboïst Werner Herbers en de documentairemaakster Carine Bijlsma, uit haar huwelijk met cellist Anner Bijlsma.
