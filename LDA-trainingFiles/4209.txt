	De harde leerschool Wenen OOSTENRIJKSE HISTORICA WERPT NIEUW LICHT OP HITLERS JEUGD
	ADOLF HITLER, die de Tweede Wereldoorlog ontketende en zes miljoen joden liet vermoorden, gedroeg zich aan het sterfbed van zijn moeder als een zorgzame zoon. Dat was eind 1907, toen steeds duidelijker werd dat hij nergens voor deugde. Hij had de middelbare school niet afgemaakt, en enkele maanden voor de dood van de geliefde moeder zakte hij voor het toelatingsexamen van de Academie voor Beeldende Kunsten in Wenen.
De weduwe Klara Hitler - echtgenoot Alois Hitler was in 1903 in een caf na een slok wijn aan een hartanval overleden - werd in het najaar van 1907 ongeneeslijk ziek. Adolf, toen 18 jaar oud, keerde (tijdelijk) terug naar Linz. Zijn moeder stierf op 21 december. Na haar begrafenis bezocht hij diep bedroefd dokter Eduard Bloch, de joodse huisarts van zijn moeder, om hem te bedanken voor zijn goede medische zorgen.
Deze episode staat in Hitlers Wien - Lehrjahre eines Diktators van de Oostenrijkse historica Brigitte Hamann, die eerder biografien schreef over kroonprins Rudolf von Habsburg (zelfmoord in 1889), keizerin Elisabeth (vermoord in 1898) en de pacifiste Bertha von Suttner. Hitlers jaren in Wenen (1907-1913), waarover ze nu heeft geschreven, vielen bijna samen met de laatste jaren van Franz Joseph, de oude, gebogen keizer die in 1908 zijn zestigjarig regeringsjubileum vierde en tot zijn laatste adem probeerde zijn uiteenvallende veelvolkerenstaat bijeen te houden - vergeefs.
In Hamanns lijvige boek gaat het zowel om het leven van Hitler tot zijn vertrek uit Wenen in mei 1913, als om de politieke, sociaal-economische en culturele situatie in Wenen rond 1900. En vooral gaat het om de invloed die allerlei racistische figuren met abjecte theorien en nationalistische, antisemitische politici op Hitler hebben uitgeoefend.
Hamanns beschrijving van Hitler aan het sterfbed van zijn moeder maakt zichtbaar dat haar boek op enkele punten afwijkt van bijvoorbeeld de grote Hitler-biografie van Joachim Fest, die verscheen in 1973. Fest schreef: 'Zelfs toen de toestand van zijn moeder snel verslechterde en haar dood nabij was, waagde hij het niet terug te keren.' Volgens hem reisde Hitler pas na haar dood naar Linz.
Hamann is na langdurig onderzoek tot een andere conclusie gekomen. Zij heeft ook ontdekt dat Hitler in Wenen armer was dan Fest heeft beschreven, want hij kreeg niet eind 1907, maar pas in 1913 zijn vaderlijk erfdeel. Maar haar meest opvallende constatering is dat Hitler in Wenen 'buitengewoon goede contacten met joden' onderhield en in het tehuis voor mannen in de Weense Meldemannstrasse 'vooral joodse vrienden' had.
'Het antwoord op de beslissende vraag wanneer het antisemitisme voor H. tot kernpunt werd, kan niet gevonden worden in zijn tijd in Linz en Wenen', schrijft zij in een van de laatste hoofdstukken. Hitlers jodenhaat, die leidde tot de holocaust, openbaarde zich later, na de Eerste Wereldoorlog in Duitsland, aldus Hamann, toen hij besloot in de politiek te gaan. In Wenen was hij een straatarme 'zonderling' die weinig uitvoerde en eigenaardige theorien over het 'Duitse volk' huldige, een 'driftige ruziemaker' ook, maar er was nog niets te merken van 'gewetenloosheid en een ziekelijke neiging tot het misdadige en het duivelse'.
Maar de wortels van zijn nationaal-socialisme, maakt Hamann duidelijk, bevonden zich in Wenen. Hitler zelf heeft de stad 'de zwaarste, zij het ook de meest grondige school van mijn leven' genoemd en in Mein Kampf en in andere teksten heeft hij de personen en zaken genoemd die hem in Wenen hebben benvloed.
De bronnen betreffende zijn Oostenrijkse jaren zijn schaars, want hij heeft na 1933 zoveel mogelijk sporen van zijn jeugd laten uitwissen. Publicaties over zijn vroegere leven werden verboden. Dat hij Reinhold Hanisch - met wie hij in Wenen eerst samenwerkte, maar later ruzie kreeg - in 1938 zelfs zou hebben laten vermoorden, zoals Fest heeft geschreven, is volgens Hamann echter onjuist.
Hitler wilde dat de Duitsers zijn leven zouden zien zoals hij dat in 1924 in Mein Kampf beschreef; een leven dat geheel in overeenstemming was met zijn nationaal-socialistische ideologie. De politieke propaganda van Mein Kampf, benadrukt Hamann ten overvloede, had echter met de werkelijkheid maar weinig te maken. Zo klopt van Hitlers verhaal over zijn bestaan als arme, maar eerlijke bouwvakker in Wenen alleen maar dat hij arm was, zo arm dat hij eind 1909 enige tijd sliep in een daklozenasiel.
Het beschrijven van Hitlers jonge jaren is dan ook geen eenvoudige zaak, temeer doordat de schaarse bronnen soms onbetrouwbaar zijn. Hamann heeft die bronnen nog eens kritisch onderzocht, onder meer door grondig de burgerlijke stand van Wenen te raadplegen, en was in staat enkele nieuwe bronnen aan te boren.
Maar zij heeft Hitler ook nog op een andere manier benaderd, namelijk door het Wenen te beschrijven zoals hij dat beleefd moet hebben, en door de personen te belichten die hem sterk hebben benvloed. Zijn leermeesters waren met name Georg von Schnerer, die zich de Fhrer van de Alldeutschen liet noemen, dat wil zeggen van de Duitstaligen in het Oostenrijkse keizerrijk die aansluiting zochten bij het Duitse keizerrijk, en de Weense burgemeester Karl Lueger. Beiden hadden gemeen dat zij extreem antisemitisch, antiliberaal en antisociaal-democratisch waren en bezeten van het idee dat de Duitsers in het Oostenrijkse keizerrijk ver verheven waren boven de Slavische volken, met name de Tsjechen.
Het Wenen van rond 1900 had twee gezichten. Het bekendste is dat van het culturele en intellectuele Wenen, waar Gustav Mahler de Hofoper leidde, Klimt, Kokoschka en Schiele de schilderkunst en Adolf Loos en Otto Wagner de architectuur vernieuwden. In dit Wenen ontwikkelde Sigmund Freud zijn psychoanalyse, maakte Hugo von Hofmannsthal zijn gedichten en schreef Arthur Schnitzler zijn toneelstukken. Maar in een van die toneelstukken, Dr. Bernhardi, wordt zichtbaar dat er ook een ander Wenen is: het Wenen van het antisemitisme en de klerikale bekrompenheid.
De stad telde aan het begin van deze eeuw ongeveer twee miljoen inwoners en kende grote sociale problemen. Er heersten woningnood, werkloosheid en inflatie. Deze problemen werden nog vergroot door een toevloed van arme immigranten, wat leidde tot vreemdelingenhaat.
Ook kleine middenstanders, ambachtslieden en ambtenaren voelden zich in hun bestaan bedreigd. In de Weense burgerij ontstond, zo heeft ook Fest al beschreven, angst voor de vooruitgang, voor de techniek, voor het kapitalisme. Reactionaire, racistische politici wakkerden die angst nog aan en gebruikten de joden als zondebok. Zij verzetten zich tegen de moderne kunst, die 'jdisch' en 'entartet' zou zijn en tegen de grote liberale kranten als de Neue Freie Presse, die de 'Judenpresse' werden genoemd. Dit antisemitisme - niet alleen in Wenen, maar ook in Oost-Europa en Frankrijk - bracht de Weense journalist en schrijver Theodor Herzl ertoe de grote voorvechter van het zionisme te worden.
Het Duitse nationalisme in het Oostenrijkse keizerrijk ontstond na 1867, toen de Duitstaligen een minderheid werden en hun bevoorrechte positie verloren. Dit nationalisme richtte zich deels tegen de veelvolkerenstaat en Habsburg, deels alleen tegen de Tsjechen. Maar het richtte zich altijd tegen de joden.
Dit nationalisme ging gepaard met allerlei perverse rassentheorien, ontwikkeld door hoogst zonderlinge figuren zoals Guido von List en Jrg Lanz von Liebenfels, die de evolutietheorie van Charles Darwin op hun eigen manier gingen interpreteren. Het proces van natuurlijke selectie vertaalde zich bij hen in teksten over de Germaanse 'Herrenmensch' en de Slavische 'Untermensch', over het arische ras dat zich moest weren tegen de gemengde rassen en een nieuwe leider nodig had.
Al die theorien werden weergegeven in kranten en brochures die door Hitler in Wenen gretig werden gelezen. Hamann beschrijft hoe hij hele zinnen in zijn geheugen prentte om die later als zijn eigen gedachten weer te geven. Met het gif van die theorien mengde hij later zijn nationaal-socialisme; een ideologie die hij, eenmaal aan de macht, op de meest gruwelijke wijze ging uitvoeren.
De man die als geen ander in Wenen de angsten van de burgerij wist te bespelen en de massa wist te mobiliseren, was Karl Lueger, die in 1895 met zijn Christelijk Sociale Partij de verkiezingen in Wenen won. De keizer hield zijn benoeming tot burgemeester twee jaar tegen, want hij begreep heel goed dat het benoemen van een antisemiet en Duitse nationalist tot burgemeester van een multiculturele en multinationale hoofdstad in strijd was met zijn eigen grondwet van 1867. Maar in 1897 gaf hij zijn verzet op, waarna Lueger begon met de 'Germanisierung' van Wenen. Hij bleef burgemeester tot zijn dood in 1910.
Het bijzondere van het boek van Hamann is niet dat ze heeft ontdekt dat de jonge Hitler zorgde voor zijn stervende moeder en in Wenen joodse vrienden had. Dit maakt zijn latere misdaden niet minder erg. Het bijzondere is veel meer dat Hamann een ander beeld van het negentiende-eeuwse Wenen heeft geschetst, en indirect nog eens wijst op het grote gevaar van nationalisme en racistische theorien. Het Oostenrijkse weekblad Profil heeft dan ook terecht opgemerkt dat 'niet zozeer het beeld van Hitler moet worden gecorrigeerd, als wel het gedealiseerde beeld van de metropool in het fin de sicle'.
Jan Luijten
Brigitte Hamann: Hitlers Wien - Lehrjahre eines Diktators.
Piper, import Nilsson & Lamm; 652 pagina's;  66,70.
ISBN 3 492 03598 1.

Foto
	Hitler op 25-jarige leeftijd als soldaat tijdens de Eerste Wereldoorlog, 1914. FOTO UIT 'HITLER - THE PATH TO POWER'

