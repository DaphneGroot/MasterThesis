Calais.
Calais (Nederlands: "Kales") is een stad en gemeente in het Franse departement Pas-de-Calais. Calais ligt aan de Opaalkust, op de kortste afstand tussen Frankrijk en het Verenigd Koninkrijk (zie Dover) aan het Nauw van Calais. De stad telt ongeveer 80.000 inwoners.
Geschiedenis.
Calais ontstond in de middeleeuwen als vissersgehucht van Petresse, later Saint-Pierre. De plaats groeide uit en bleek van strategisch belang. In de jaren 20 van de 13de eeuw werd de stad versterkt.
Calais maakte deel uit van het graafschap Artesië, tot de Engelsen het bij het beleg van Calais in 1347 veroverden en het een Engelse exclave werd. In 1558 werd Calais heroverd door de Fransen. De stad werd vervolgens veroverd door de Spanjaarden in het beleg van Calais (1596) vanuit de Spaanse Nederlanden en maakte tijdelijk deel uit van de Nederlanden, maar werd teruggeven aan Frankrijk bij de vrede van Vervins in 1598.
In 1885 werd de gemeente Saint-Pierre-lès-Calais, die door de industrialisatie groter was geworden dan het historische Calais, bij Calais aangehecht.
Vanwege de aanwezigheid van de kanaaltunnel verblijven er sinds 1999 een groot aantal migranten in en rond Calais, onder andere in een kamp dat The jungle genoemd wordt.
Verkeer en vervoer.
In de buurt van Calais, in Coquelles, begint de Kanaaltunnel naar Engeland. De haven van Calais is de belangrijkste Franse haven voor personenvervoer tussen Frankrijk en Engeland, en is de vierde Franse handelshaven.
In Calais liggen de spoorwegstations Calais-Ville, Les Fontinettes en Beau-Marais. In de naburige gemeente Fréthun zorgt het station Calais-Fréthun voor een aansluiting op het net van hogesnelheidstreinen.
Sport.
In Calais speelt voetbalclub Calais RUFC. De club haalde in 2000 de finale van de Coupe de France.
Demografie.
Onderstaande figuur toont het verloop van het inwoneraantal van Calais vanaf 1962.
