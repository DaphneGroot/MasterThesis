Barbara Bach.
Barbara Bach (Queens, 27 augustus 1947) is een Amerikaans actrice en voormalig topmodel. Ze is vooral bekend als "Bondgirl" in de James Bondfilm The Spy Who Loved Me, waarin ze tegenspeler van Roger Moore is. Ook is ze bekend als echtgenote van ex-Beatle Ringo Starr.
Bach is geboren in Queens, New York. Op 16-jarige leeftijd stopte ze met school om model te worden en op haar 17e jaar was ze al een internationaal topmodel. Op 18-jarige leeftijd trouwde ze met Augusto Gregorini. Met hem kreeg ze twee kinderen in Italië. Tijdens haar verblijf in Italië speelde ze enkele kleine filmrollen.
Na haar scheiding in 1975 vertrok ze terug naar de Verenigde Staten. Haar grote doorbraak was in 1977 door de rol van majoor Anya Amasova, de Russische "Agent Triple X" in "The Spy Who Loved Me". De rol bezorgde haar grote bekendheid en maakte een internationale ster van haar. Een jaar later speelde ze mee in Force 10 from Navarone.
Een paar jaar later ontmoette ze Starr op de set van de film Caveman. Op 27 april 1981 trouwden ze. De jaren na haar huwelijk speelde ze nog in een paar films.
Tegenwoordig zet Bach zich vooral in voor liefdadigheidswerk. Ook werkt ze als begeleider van haar man bij zijn muzikale tournees. Samen met Starr woont ze in Monte Carlo.
