	Boekhouder van het heelal Voor Georges Vantongerloo was het onmetelijke niet groot genoeg
	'ELKE MINNAAR is een revolutionair, want elke minnaar wil het leven in zijn primitieve puurheid zien, hij wil het leven ontdoen van de sierloze tooisels der conventie.'
Georges Vantongerloo, Spinoza-lezer en would be-wiskundige, fantast en revolutionair, hield niet van 'tooisels'. Hij sprak over 'de onpersoonlijke houding'. Menselijke aandoeningen, zei hij, geheel naar Spinoza, worden hier beschouwd als waren het punten, lijnen en vlakken. Pure wiskunde. 'Het gaat niet om mijn of uwe, of zijne Ikheid. Het gaat om de mensheid.'
Zijn werken waren 'dingen', geen oogstrelende kunst, geen conventie. 'Al heel lang had het een plaats moeten krijgen in het Palais de la Découverte', schreef hij in een brief aan zijn Zwitserse vriend Max Bill, 'en niet in een museum.' Hij wantrouwde het museum. Vantongerloo sloot zich als een kluizenaar op in zijn huis in Menton nabij Parijs en ontwierp er zijn eigen Hogere Orde, zijn wereld.
Vantongerloo, in 1886 geboren in Antwerpen, was een trotse, elegante en verzorgde man, koppig en eigenzinnig als in zijn brieven en geschriften, een man die geloofde in kunst. Het weekblad De Prins publiceerde in 1915 een foto van hem, met baard en snor en in driedelig pak, een oprecht en nuchter man met een groot zelfvertrouwen. Hij wist precies wat hij wilde en was zich zeer scherp bewust van wat hij, en alleen hij, moest doen.
Hij was een pionier én een uitvinder. Nog tijdens zijn leven - Vantongerloo stierf in 1965 - exposeerden het Guggenheim en het Museum of Modern Art in New York zijn werk. Zijn landgenoten kregen tot nu maar weinig van zijn oeuvre te zien. Voor het eerst eert zijn geboortestad Antwerpen hem met een overzichtsexpositie in de Galerie Ronny van de Velde. 'Ik ben dus Belg', schreef de kunstenaar in zijn memoriaal A considérer. 'Dat is een prachtig land, maar om er het soort onderzoek te verrichten dat ik voor ogen heb, denk ik dat Parijs de enige plek is waar u met rust wordt gelaten. Hiermee wil ik zeggen dat mijn werk geen enkel land toebehoort, geen enkel isme, het is van niemand anders dan van mezelf.'
Vantongerloo was een 'mathematische' abstracte kunstenaar, een man 'aan Mondriaan gelijk'. De schoonheid, zei hij, 'zit in essentie vervat in de Gezichtshoek en de Gezichtshoek kan worden uitgedrukt in getallen'. De schoonheid is de pracht van de waarheid. En de waarheid is de rechte, de orde en de mathematica. De formules van de ideale wiskunde bepalen de vlakken, de lijnen en de kleuren van schilderijen. Maar ze bepalen ook hoe de samenleving eruit moet zien, 'de gemechaniseerde wereld'.
Hij ondertekende het eerste manifest van De Stijl. Hij geloofde, zoals vele van zijn Stijl-vrienden, dat 'zoals de wiskunde het duidelijkste middel is om dingen objectief te begrijpen, de kunst de geschikste weg is om esthetisch te voelen'. Geometrische vormen leiden naar de waarheid; de wiskunde is de tegenhanger van de kunst.
Vantongerloo was een soort 'boekhouder van het heelal'. Kunst vergeleek hij met boekhouding. Misschien heeft Vantongerloo, die aanvankelijk luministische schilderijen en portretten maakte en klassieke sculpturen, de wiskundige en boekhoudkundige Stijl-principes het verst doorgevoerd. Zijn schilderijen zijn mathematische vergelijkingen en de titels van zijn werken zijn wiskundige formules. De wiskunde was volgens hem 'het enige nuttige instrument' om kunst te maken en om de waarheid te vinden.
In plaats van op dromen, zoals de dadaïsten en de surrealisten dachten, zal de kunst van de toekomst gebaseerd zijn op wetenschap en techniek. De wereld, vond Vantongerloo, moet geabstraheerd worden. Het is de wetenschap die 'als een goede dictator' de mens moet redden. 'De mens kan alle machines vernietigen, maar de wetenschap, de elektrische golven, de uiterst hoge druk, het infrarood, het ultraviolet zullen respect afdwingen bij de mens en de mens zal slechts kunnen gehoorzamen.'
De revolutionair Vantongerloo maakte een programma. Hij wilde de kalender hervormen, in samenhang met een nieuwe arbeidsverdeling: zeven weken van vier dagen per maand, dertien maanden van 28 dagen, en de dertiende maand Trédécembre een negentwintigste dag ter correctie. Hij stuurde voorstellen voor bruggen en luchthavens naar regeringsleiders in Frankrijk, België en de Sovjet-Unie. Hij wilde door middel van zijn 'mathematische' kunst sociale problemen oplossen. Op zijn schrijftafel, die hij zelf met ingewikkelde algebra had ontworpen, kwam die Hogere Orde in manifesten en notities tot leven. Oorlogen, dacht Vantongerloo, zullen ooit verdwijnen. 'De wetten zullen samen met het systeem veranderen. Het vrije huwelijk wordt ingevoerd. Een man mag zoveel vrouwen hebben als er vrouwen zijn die hem willen en vice-versa. . . Muziekinstrumenten zullen worden vervangen door synthetische muziek.' Enzovoort. Vantongerloo voegde de daad bij het woord. Hij verliet zijn vrouw Tine en verwerkte onderdelen van het echtelijk bed, bijna als een metafoor, in zijn rechthoekige sculpturen.
Vantongerloo, die door Michel Seuphor meesmuilend 'de kleine rekenaar' werd genoemd, raakte na verloop van tijd verstrikt in zijn theorieën en formules. Hij parafraseerde de geschriften van utopische denkers en profeten. In brieven aan Theo van Doesburg en Piet Mondriaan verdedigde hij zijn 'abstracte systeem': punten, lijnen, vlakken en volumes moesten volstaan om de essentie van alle dingen uit te drukken. Hij was een megalomaan. Het onmetelijke was amper groot genoeg voor de plannen die hij koesterde.
De expositie in Antwerpen toont de evolutie van Vantongerloo's werk: zijn eerste luministische doeken, portretten en landschappen, zijn Stijl-variaties, de architectuurtekeningen en maquettes, serviezen en het schrijfbureau uit zijn atelier. In feite, zei hij naar aanleiding van een tentoonstelling, 'vormt alles wat ik maakte een opeenvolging'. Hij was lid van De Stijl, maar wilde geen Stijl-kunstenaar zijn. Vantongerloo hield niet van ismen. Hij liet een testament opmaken waarin hij zijn testamentuitvoerders verbood werk uit zijn nalatenschap in een Nederlands museum te tonen. Hij was ervan overtuigd dat zijn eigenheid miskend werd 'omdat zijn werk zo vaak is geassimileerd met dat van andere medewerkers van De Stijl'. Elk kunstwerk 'moet een pasgeborene zijn met een eigen karakter'. Elk kunstwerk heeft zijn eigen regels en als men ze herhaalt vervalt men in dogma's. 'Ik ben dus vrij.'
Na zijn 'algebraïsche' werk, streng geometrisch, vlak en recht, gebruikte hij vanaf 1940 meer en meer krommen. Het latere werk is speelser; de kleur is frivoler. Het is biomorf. De wiskunde maakte plaats voor de nieuwe ontdekkingen in de fysica en astronomie en astrofysica. Vantongerloo ervaarde de ontdekking van de kromme 'als een bevrijding'. De rationele utopie van de abstracte pioniers van De Stijl, vond hij, was mislukt 'omdat men zich te ver op het terrein van de oude wereld heeft begeven, waar praktische eisen de voorrang hebben'.
De rechte lijn, het vierkant en de rechthoek waren 'emblemata van ijdelheid' en overblijfselen van een verouderde samenleving. 'De rechte lijn en de verticale kunnen net zo burgerlijk en anti-universeel zijn als een portret van Lenin, van een rijke burger, van een of andere monarch.'
Georges Vantongerloo wilde geen eerbetoon. Hij hechtte er geen belang aan. 'Wel, ik denk dat ik in mijn leven geluk heb gehad', verzuchtte hij op het eind van zijn leven. 'Ik ben ontsnapt aan alle eerbetoon, aan alle aanzien waarnaar de mens streeft. . . Maar ik heb veel geluk en ik ben zoals elektriciteit, ofwel ben ik geleidend, ofwel ben ik isolerend en ondoordringbaar voor bepaalde stromingen.'
Op welke dag hij stierf, weet geen mens. Zijn buren vonden hem onderaan de trap in zijn atelier in de impasse du Rouet. Op woensdag 3 november 1965, een prachtige winterse namiddag, kwamen enkele vrienden in Parijs samen bij het dodenhuis van de rue d'Aubervilliers, een reusachtig gebouw dat op een tramloods leek. Een Belgische oud-strijder, de enige landgenoot bij het open graf op het Cimetière de Bagneux Parisien, streek de Belgische driekleur toen de kist werd neergelaten. Vantongerloo wilde anoniem begraven worden. 'Als ik dood ga', schreef hij in Un désir, 'moet men me gewoon in de grond stoppen, strikt anoniem. Als een afgedankt object. Nogmaals bedankt.'
Georges Vantongerloo. Tot en met 31 maart in Galerie Ronny Van de Velde, Antwerpen. Catalogus: 1.495,- Bfr.

Foto
	Vantongerloo in zijn atelier circa 1954. FOTO REINHART WOLF

