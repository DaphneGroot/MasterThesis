	Theater is dood, personage een liggend streepje
	Haar leven, haar doden van Martin Crimp door Toneelgroep Amsterdam, regie Falk Richter. In TTA Amsterdam t/m 15 november.
Negen personages op zoek naar een onderwerp. Dat is Haar leven, haar doden, een theatertekst van de Engelse schrijver Martin Crimp die bij Toneelgroep Amsterdam geregisseerd wordt door de jonge Duitser Falk Richter. Zowel Crimp als Richter waren hier tot voor kort onbekend. Het is dan ook een waagstuk dat TGA het aandurfde hen vrij spel te geven in het eigen Transformatorhuis.
Haar leven, haar doden is een ontregelende en zoekende voorstelling, een carrousel vol invallen en fantasien, die aan de ene kant nieuw ogen maar ook iets vertrouwds hebben - gengageerd theater in een nieuwe jas.
Wie is Ann? om die vraag lijkt het te gaan. De negen acteurs zijn onbestemde types die n ding gemeen hebben: ze zijn geobsedeerd door Ann, zonder Ann zouden ze zelf niet eens bestaan.
In het script is er geen sprake van personages. 'Een liggend streepje ( - ) aan het begin van een regel geeft aan dat er een andere spreker is', schrijft Martin Crimp. Het is een indicatie van hoe hij over de moderne wereld denkt - geen mensen maar streepjes, geen gezichten maar stemmen, geen gesprekken maar antwoordapparaten. Ann, Annie, Anny, Anya, het zijn namen die door elkaar worden gebruikt, voor evenzovele begrippen: filmster, pornoster, heilige, activiste, terroriste, vermiste dochter, een nieuw type auto.
Het beeld van prinses Diana rijst torenhoog boven deze Ann en boven deze productie uit. Je ziet haar als het ware lopen op de mijnenvelden in Bosni en even later champagne drinken op een jacht in Saint Tropez. Maar tegelijkertijd gaat het daar niet over. De afzonderlijke scnes geven inzicht in de drijvende krachten van het moderne leven: reclameboys, filmproducenten, journalisten, kunstcritici, imagebuilders, mediamanagers. Haar leven, haar doden wil laten zien hoe wij door hen worden gemanipuleerd, hoe wij een mening hebben over van alles en nog wat zonder er deel aan te nemen. Het is een wereld waarin we worden overspoeld door informatie en toch in paniek raken als we dat ene artikel niet hebben gelezen.
Dat, en veel meer komt aan de orde in een even onderhoudende als opzienbarende voorstelling. Hier en daar is Haar leven, haar doden moralistisch en pathetisch (de monologen over de slagvelden en het terrorisme), maar vaker luchtig en zelfs komisch. Dat Elton Johns hymne aan prinses Diana wordt gepersifleerd is een beetje flauw, de parodie op de opgewektheid van The Kelly Family daarentegen ijzersterk, vooral door het liedje De camera streelt je vol overgave gezongen door Casper Grimbre. Hans Kesting, Marieke Heebink en Marjon Brandsma zijn voortdurend aangenaam dominant.
Het Transformatorhuis van Toneelgroep Amsterdam is een filmstudio en laboratorium tegelijk. Illusies worden gemaakt en afgebroken, er wordt gexperimenteerd met camera's, filmbeelden, videoschermen en lichtspots. De acteurs van TGA laten zich door al het gedoe niet van de wijs brengen, ze weten aan iedere pose, aan iedere regel tekst een betekenis te geven, ook al is die voor de toeschouwer soms compleet duister.
In de hal staan een paar decorstukken uit eerdere TGA-voorstellingen - brokstukken uit een theaterverleden dat er kennelijk niet meer toe doet. Want 'het echte theater is dood', zegt Martin Crimp in zijn stuk, 'in het theater krijgen we achterhaalde conventies van dialogen en zogenaamde personages die moeizaam de gnante ontknoping halen'.
In Haar leven, haar doden is van een ontknoping geen sprake en moeizaam is het gelukkig ook niet.
Hein Janssen

Foto
	Hans Kesting en Natalya Golofastova in 'Haar leven, haar doden'. FOTO SERGE LIGTENBERG

