	Moeder doodt dochtertje door verstikking
	Van onze verslaggever
AMSTERDAM
Een vrouw heeft vrijdag haar achtjarige dochtertje door verstikking om het leven gebracht. De 36-jarige inwoonster van het Limburgse dorp Echt werd zaterdag aangehouden, nadat de huisarts aangifte had gedaan bij de politie. Het motief van vrouw is nog niet bekend.
In eerste instantie verklaarde de moeder dat het meisje van de trap was gevallen, maar de arts vermoedde dat dit verhaal niet klopte. 'Er was te weinig letsel aan het kind om aan een val dood te kunnen gaan', zegt een politiewoordvoerder. Volgens hem is de vrouw verward en heeft zij alleen bekend dat zij haar kind heeft vermoord. Waarom en hoe zij dit deed heeft de vrouw niet verteld. Ook de vader werd aangehouden, maar die is inmiddels weer vrij. Hij heeft volgens de politie niets met de moord te maken.

