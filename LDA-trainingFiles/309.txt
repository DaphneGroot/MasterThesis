	Hulpverlener bestraft na ontucht met clienten
	
ANP
ALMELO
De rechtbank in Almelo heeft maandag de 58-jarige B. B. uit Almelo wegens ontucht met cliënten veroordeeld tot een gevangenisstraf van een jaar, waarvan vier maanden voorwaardelijk. De inmiddels ontslagen maatschappelijk werker van de stichting Thuiszorg pleegde in 1994 en in 1995 ontucht met twee vrouwen die bij hem hadden aangeklopt voor professionele hulp.
Tegen B. was een straf van acht maanden geëist. Volgens de rechtbank heeft de welzijnswerker ernstig misbruik gemaakt van het vertrouwen dat de vrouwen in hem hadden gesteld.


