Lenette van Dongen.
Lenette van Dongen (Zaandam, 1 december 1958) is een Nederlands cabaretière en zangeres.
Loopbaan.
Na een opleiding aan de Nel Roos Dansakademie had Van Dongen in Uithoorn enige tijd haar eigen dansschool. Na een succesvolle auditie voor de Kleinkunstacademie verkocht ze haar school.
Van Dongen debuteerde in de musical "Cabaret" en speelde vervolgens in onder andere "Jeans" en "Adèle in Casablanca". In 1989 speelde ze met Peter Lusse en Hans van Gelder in het theaterprogramma "Pappenheim".
Sinds 1993 treedt zij op met solo-cabaretvoorstellingen. In 2004 won ze samen met Spinvis de Annie M.G. Schmidt-prijs. In het seizoen 2003/2004 speelde ze een hoofdrol in de musical "Mamma mia!" als alternate van Simone Kleinsma. Eerder speelde Van Dongen in de musical "Tsjechov" naast onder anderen Boudewijn de Groot.
Sinds 2009 trekt zij weer langs de theaters met haar cabaretvoorstellingen.
Lenette van Dongen was gehuwd met cabarethistoricus Jacques Klöters.
