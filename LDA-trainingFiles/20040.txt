FC Wageningen.
FC Wageningen was een Nederlandse betaald voetbalclub. De club is in 1978 opgericht toen de proftak van het op 27 augustus 1911 opgerichte WVV Wageningen ondergebracht werd in een aparte stichting.
Geschiedenis.
FC Wageningen leefde na de overgang naar betaald voetbal enkele jaren op het randje doordat commerciële veranderingen te laat werden doorgezet. Zo was het één van de laatste clubs die een business club oprichtten. Het werd een succes met een inkomstenbron van zo'n 100.000,- gulden per seizoen, maar het kwam te laat. De hoofdsponsor - Schoenenreus - kwam zelf ook in financiële problemen en verliet de club. Uiteindelijk wist FC Wageningen de schulden nog terug te brengen tot 500.000,- gulden, waarvan het meeste bij de fiscus lag.
De gemeente Wageningen en de KNVB waren echter niet van plan om de club de helpende hand toe te steken. De gemeenteraad vond in meerderheid een lening ongeoorloofd. Wageningen ging uiteindelijk failliet in 1992 en verdween toen samen met VCV Zeeland uit de Eerste divisie.
Er waren nog wel plannen om met FC Wageningen een doorstart te maken in het betaalde voetbal. Door gebrek aan potentiële sponsors en medewerking van de KNVB strandden de wanhoopspogingen van de initiatiefnemers.
De amateurtak bestaat nog steeds onder de naam WVV Wageningen en voetbalt op het sportterrein De Zoom in Wageningen.
Grootste triomf.
Op woensdagavond 21 december 1977 speelt Wageningen in Eindhoven tegen PSV een wedstrijd voor de KNVB beker. PSV is op dat moment ongeslagen lijstaanvoerder van de eredivisie met acht tegendoelpunten in achttien wedstrijden. Tegen alle verwachtingen in wint Wageningen de wedstrijd met 1-6, nog altijd de grootste thuisnederlaag die PSV ooit heeft geleden. In deze wedstrijd scoorde Jan Menting driemaal.
Aartsrivaal.
De aartsrivaal van Wageningen is SBV Vitesse uit Arnhem. De derby’s tegen Vitesse waren reeds voor de invoering van het betaalde voetbal, en later vooral in de jaren zestig en zeventig, zeer beladen en trokken zowel in Wageningen als in Arnhem altijd heel veel toeschouwers. Sinds de invoering van het betaalde voetbal in 1954 speelde FC Wageningen in competitieverband 39 keer de derby tegen Vitesse.
Stadion Wageningse Berg.
Verlaten stadion de Wageningse Berg, juni 2009.
Stadion de Wageningse Berg wordt momenteel opgeknapt door enkele fans. Dit werk wordt vrijwillig gedaan, de gemeente Wageningen draagt nog altijd zorg voor het grasveld. De oude kassa's, tribunes en enkele sponsorborden zijn nog aanwezig. De reden dat het stadion in al die jaren niet is afgebroken heeft te maken met de ligging in een beschermd natuurgebied waardoor huizenbouw uit den boze is. Door de jaren heen zijn er plannen geweest om het bijvoorbeeld om te toveren tot een evenemententerrein of een ijsbaan, maar vooralsnog is het daar niet van gekomen. Zo nu en dan is het stadion nog wel gebruikt voor evenementen zoals de introductiedagen van Wageningen Universiteit.
Tegenwoordig wordt hard gewerkt om op de plaats van het voormalige stadion het Future Center Wageningen te realiseren. Dit wordt een expertisecentrum op het gebied van voeding, beweging, gezondheid en persoonlijke ontwikkeling.
Activiteiten die plaats gaan vinden in het Future Center Wageningen zijn o.a. een gezondheids-/kenniscentrum, evenementen en congressen, trainingsfaciliteiten, test- en oefenwedstrijden en een Hall of Fame.
Spelers.
Spelers die voor FC Wageningen hebben gespeeld zijn onder anderen Frits van der Klift, Jan van Osenbruggen, Bert van Geffen, Jan van Halst, Jan Oosterhuis, Jan Menting, Dick Schoenaker, Gerdo Hazelhekke, Richard Budding en Willem Leushuis. Echte Wageningers die de FC Wageningen dienden zijn onder meer Epi Drost, Charley van de Weerd, Marcel van Brakel, Ton van Drumpt, Henk Looijs en Johan Homan.
Charley van de Weerd werd verkozen tot voetballer van de eeuw van de club Wageningen.
