	Van Gogh-vorser bepleit behoud Hotel Scholten
	Van onze verslaggever
Wio Joustra
 VEENOORD/NIEUW AMSTERDAM
Had Vincent van Gogh 'Hotel Scholten' in Nieuw Amsterdam nou maar geschilderd. Dan had het pand allang op de Monumentenlijst gestaan. En anders was het Van Gogh Museum in Amsterdam wel tegen de sloop van het tweede logeeradres van de schilder in zijn Drentse periode - van 11 september tot 4 december 1883 in Hoogeveen (bij logementhouder A. Hartsuiker) en Nieuw Amsterdam - in opstand gekomen.
Misschien heeft hij het ook wel getekend of geschilderd, zoals hij de ophaalbrug aquarelleerde die aan de voorkant van het hotel over het kanaal lag. Maar is het doek in vlammen en rook opgegaan. Want de dochter van hotelier Scholten wist te vertellen dat na het vertrek van de schilder de kachel in de gelagkamer regelmatig is aangemaakt met diens schilderijen. 'Want dat brandde zo lekker.'
Nu dreigt de omgeving, waarvan Vincent aan broer Theo schreef: 'Het is hier zoo gansch en al dat, wat ik mooi vind. 't Is hier vrede', een rijke cultuurhistorische attractie te verliezen door de sloop van het pand. Als 'Café-restaurant Van Gogh' was het niet exploitabel te maken.
In het Van Gogh-jaar 1990 werden veertigduizend bezoekers verwacht. Er waren exposities van werken van beroemde schilders die zich door Van Gogh lieten inspireren en van reproducties van de meester zelf. Fiets- en wandeltochten waren uitgezet. Er was zelfs een speciaal Van Gogh-menu. Maar er kwamen slechts vierduizend mensen.
Eigenaar J. Valke heeft het verkocht aan de Hutten-bouwgroep in Beerzerveld. Die wil het etablissement, dat staat op de grens van het tweelingdorp Nieuw Amsterdam/
Veenoord, slopen en er een appartementencomplex neerzetten. Onder de naam 'Van Gogh', uiteraard.
De gemeente Sleen zal de sloopvergunning niet weigeren. Het pand staat niet op de Monumentenlijst en het zou te veel gemeenschapsgeld kosten om het pand in stand te houden, meent burgemeester D. Appeldoorn. Het bestemmingsplan moet nog even worden aangepast. En de plaatselijke Van Gogh-commissie mag nog wat activiteiten in het leegstaande gebouw organiseren. Misschien wel een tentoonstelling in maart. Maar daarna is het afgelopen. Fini!
Een schande? Van Gogh-expert Wout Dijk uit Assen vindt van wel. Hij is woest dat het pand wordt gesloopt. 'Ik maak me er verschrikkelijk boos over dat opnieuw een stuk uit de cultuur-historie van Drenthe wordt gehaald. Ik doe een beroep op het gezond verstand van mensen die beslissen. Denk er nog eens goed over na. Bezint eer ge begint! Laat desnoods gewoon het voorste deel staan, zoals het was een eeuw geleden. Het is een markant pand, bouwtechnisch in orde. En weg is weg. Er is in Drenthe al zo veel gesloopt. We moeten voorzichtiger met de sporen van het verleden omgaan.'
Oud-onderwijzer Dijk heeft twee jaar geleden een doctoraal-scriptie geschreven over de Drentse periode van Van Gogh. En nu is hij bezig aan een proefschrift over de invloed van het weer op het werk van Van Gogh, op diens gezondheid en geestesgesteldheid. Zeven schilderijen en zestien tekeningen en aquarellen zijn bewaard gebleven uit de Drentse periode. Waaronder tekeningen van veenarbeiders - met korte broeken - die volgens Dijk tot nu toe ten onrechte bij de Nuenense periode zijn ingedeeld.
Van Gogh verbleef nog geen drie maanden in Drenthe. Toch was het volgens Dijk een belangrijke periode: 'De Drentse periode is voor de verdere ontwikkeling van Van Gogh als schilder, maar ook als mens van groot belang geweest. In de onderwerpkeuze van het werk uit zijn latere carrière komt dat duidelijk naar voren. Niet alleen in de landschappen in zijn Nuenense periode, maar ook later als hij in Parijs Een straat met wandelaars en een paardetram bij de stadswallen of Een buitenwijk van Parijs van een hoogte gezien of nog later in Zuid-Frankrijk de Huisjes in Saintes-Maries vastlegt.'
Op het boek van M. Tralbaut na, is de Drentse periode van Van Gogh miskend en verloren. Ten onrechte, vindt Dijk. Hij wijst op de beroemde brief van Vincent aan Theo in Parijs over Zweeloo, die in de literatuur wordt gedateerd tussen 16 oktober en 16 november 1883. Dijk heeft vastgesteld dat de brief op 2 november moet zijn geschreven, de dag nadat Van Gogh met hotelier Scholten naar de Asser jaarmarkt toog. Het is 'een wonderschone brief', vooral ook omdat de boerderijen in Zweeloo er nog net zo uitzien als toen.
'Het inrijden van het dorp was toch zo mooi. Enorme mosdaken van huizen, stallen, schaapskooien, schuren. Hier zijn de woningen heel breed tussen eikebomen van een superbe brons. Tonen in het mos van goudgroen, in de grond van roodachtige of blauwachtige of geelachtige donkere lila grijzen, tonen van onuitsprekelijke reinheid in het groen van de korenveldjes, tonen van zwart in de natte stammen, afstekende bij gouden regens van warrelende, wemelende herfstbladeren, die in losse pruiken alsof ze er op geblazen waren, los en met de lucht er doorheen schemerend nog, hangen aan populieren, berken, linden, appelbomen.
'De lucht effen blank, lichtend, niet wit, doch een lila dat niet te ontcijferen is, wit waar men rood, blauw, geel in ziet wemelen, dat alles reflecteert en men overal boven zich voelt, dampig is, en zich verenigt met de dunne mist beneden. Alles tot elkaar brengt in een gamma van fijne grijzen. Te Zweeloo vond ik evenwel geen enkele schilder, ook kwam er 's winters nooit, zeiden de lui. Ik hoop er van de winter juist zal zijn.'
Volgens Dijk is in de uitgebreide literatuur over Van Gogh te weinig belicht wat hem in Drenthe overkwam. 'Er gebeurde hier iets wat hij niet had voorzien: hij raakte in een isolement. In Den Haag had hij Sien en de kinderen achtergelaten. Evenals zijn collega's, de kunstenaars van de Haagse School, die hem op de schoonheid van Drenthe hadden gewezen. De omgeving was ook mooi, maar niet in de herfst. En helemaal niet in de herfst van 1883, want toen regende het vaak en hevig. En als het somber is, is het in die omgeving dubbel zo somber. Zonder verlichting, met grote vlakken en hier en daar wat plaggenhutten.'
Ook vergistte Van Gogh zich in de aard van de mensen. 'Er lopen een boel Ostade-typen onder', schreef hij. 'Physionomies die aan varkens of kraaien herinneren, maar zo nu en dan een figuurtje dat als de lelie onder de doornen is.' De Drenten waren afwachtend, wilden niet model staan en vonden het vreemd dat iemand schilderde die er ook nog woest uitzag en er als een landloper bijliep.
Dijk: 'Tot overmaat van ramp kreeg hij trammelant met zijn broer en bleef het geld uit. Toen waren de rapen gaar. Geen model. Geen geld. En de dagen werden steeds korter. Voor iemand die in het licht wilde werken was dat desastreus. Op 1 december kondigde hij plotseling zijn vertrek uit Drenthe aan. ''Ik zal van thuis uit u bedaarder kunnen schrijven'', schreef hij aan Theo.'
'

