	China begint democratisering Hongkong terug te draaien
	Van onze correspondent
HONGKONG
China en Groot-Brittannië zijn elkaar gisteren opnieuw in de haren gevlogen over Hongkong. De plannen van Peking om het stelsel van burgerrechten in de Britse kolonie na de overdracht af te schaffen, hebben in Londen grote woede gewekt.
Het Brits ministerie van Buitenlandse Zaken maakte bekend dat de Chinese ambassadeur zal worden ontboden. Eerder meldde het Hongkongse radiostation RTHK dat Londen met Peking wilde gaan praten. Maar de Chinese regeringswoordvoerder Shen Guofang toonde zich onverbiddelijk: 'We kunnen niet toestaan dat anderen ons de wet voorschrijven.'
China wil 25 Hongkongse wetten veranderen. Het voornemen hiertoe was al in oktober 1995 bekendgemaakt, maar het afgelopen weekeinde werkte een door China benoemde commissie de plannen in een geheime vergadering verder uit.
De gouverneur van Hongkong, Chris Patten, noemde de voorgestelde wijzigingen 'juridische onzin'. Ook zijn regering zal China vragen het 'misleidende en schadelijke advies' in te trekken, want 'deze voorstellen raken het hart van Hongkongs burgerlijke vrijheden'.
Maar Peking verdenkt Londen van kwaadwilligheid, omdat de omstreden wetten zonder Chinese inspraak zijn aangenomen na de totstandkoming van het overdrachtsakkoord. Shen Guofang waarschuwde: 'Ik wil de Britse autoriteiten eraan herinneren dat de huidige Chinese regering niet is als de Chinese regering van voor 1949.'
De aanbevelingen van de 150 leden tellende voorbereidingscommissie roepen vragen op over de vrijheden na 1 juli. De hausse op de effectenbeurs en de recordprijzen voor onroerend goed bewijzen dat de overdracht op 1 juli in zakenkringen met vertrouwen wordt tegemoetgezien, maar de voorstanders van politieke vrijheden maken zich ernstige zorgen.
Peking wil de hervormingen ongedaan maken die de Britten hebben ingevoerd om van Hongkong een moderne samenleving te maken, met op westerse leest geschoeide politieke rechten. Dan wordt de oude, koloniale wetgeving weer van kracht, die demonstraties streng reguleert en de bescherming van persoonsgegevens ondermijnt.
Pattens kieswet, die in september 1995 het eerste volledig gekozen parlement in het leven riep, is hét mikpunt van Pekings afschaffingsdrift. China weigert dit parlement te erkennen en heeft in december een voorlopig parlement geïnstalleerd, dat komend weekeinde voor het eerst bijeenkomt en na 1 juli de taken van het oude overneemt.
De aanbevelingen zijn een dilemma voor Pattens opvolger, de schatrijke reder Tung Chee-hwa, die vorige maand door een Pekinggezinde commissie is gekozen. Democratische activisten hebben Tung opgeroepen zich sterk te maken voor Hongkong en in Peking protest aan te tekenen.
Tot nu toe heeft de conservatieve Tung nog niets ondernomen dat de gram van China kan oproepen. Hij heeft zelfs aangekondigd dat demonstraties voor de onafhankelijkheid van Tibet of Taiwan na 1 juli uit den boze zijn.
Martin Lee, de leider van de Democratische partij, noemde de voorstellen 'door en door slecht'. Volgens hem berokkenen ze 'ernstige schade aan het wankele vertrouwen van het publiek in de overdracht'. De democraten zijn de grootste politieke groepering in Hongkong, maar hun felle verzet tegen Pekings voorstellen heeft hen een vertegenwoordiging in het voorlopige parlement gekost. Het geel van protesterende democratische activisten en de radicalere Frontier groep was gisteren in de stad zichtbaar.

