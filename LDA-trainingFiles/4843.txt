	Azi's geheimzinnige ziekte
	'Het verhaal van Azi kan niet worden uitgewist of verzwegen, al wil Puzur-Sin dat nog zo graag. Het verhaal zweeft rond als een stofwolk in de lucht. Zodra de zon het beschijnt, wordt het zichtbaar en iemand zal het vertellen en opschrijven. Eens. Ooit. . .'
Hans Hagen schreef het verhaal van Azi op in Het water kust, het vierde boek in de serie over Yarim. Evenals de vorige avonturen van Yarim, Het gouden oog, De weg van de wind en Kwaad bloed - Enuma Elisj, speelt het verhaal zich ongeveer 4400 jaar geleden af in het land van Sumer en Akkad, dat ligt tussen de rivieren de Eufraat en de Tigris.
In het eerste verhaal vecht Yarim met een leeuw om zijn vader te redden. Daarbij raakt hij zo gewond dat hij zijn arm nooit meer gewoon zal kunnen gebruiken. De jaloerse eerste vrouw van zijn vader laat hem als slaaf verkopen aan koningin Ku Bau. Na enige tijd weet Yarim zijn moeder en zichzelf vrij te krijgen uit de slavernij.
In De weg van de wind ontdekt Yarim dat hij een toekomst heeft als verhalenverteller. Nanshe, de rondtrekkende verteller, leidt hem op. Koningin Ku Bau wijst in het derde deel de dobbelaar Azi aan als haar opvolger. De onrust die deze benoeming onder de rijke bevolking van de stad Kish teweegbrengt, bereikt een hoogtepunt in Het water kust.
Hagen is een meeslepend verteller. Zijn verhalen volgen een bijna natuurlijk ritme, waarin de spanning langzaam oploopt, vervolgens iets afneemt en dan weer toeneemt. Ook in Het water kust zet hij zorgvuldig enkele verhaallijnen uit, die op een bepaald punt bij elkaar komen. Dan wordt de samenhang tussen de verschillende gebeurtenissen duidelijk: het raadselachtige gesprek dat Yarim 's nachts heeft opgevangen, de geheimzinnige ziekte van koning Azi en de tocht naar Kish van de man die zijn zinnen heeft gezet op de getemde valk van Yarims vriend Zakir.
De greep naar de macht vindt plaats tijdens het nieuwjaarsfeest. De mensen geloofden dat de goden tijdens de wisseling van de seizoenen geen tijd hadden om de geesten en demonen in bedwang te houden. Om te voorkomen dat ze de koning iets zouden kunnen aandoen, werd tijdelijk een ruilkoning benoemd; na het feest werd deze afgezet of gedood. Yarim en zijn vrienden proberen het lot van koning Azi te benvloeden, hoewel de voortekenen weinig hoopgevend zijn.
Hagen heeft in de loop der jaren veel kennis opgedaan over de geschiedenis en de cultuur van het Midden-Oosten. Op een aangename manier geeft hij zijn kennis een plaats in de verhalen. Voor en na het verhaal geeft hij informatie over de tijd waarin en de plaats waar Het water kust zich afspeelt. Hij legt het gebruik van de koningsruil uit en vertelt iets over het spijkerschrift.
In het verhaal wringt hij zich als verteller nergens tussen de lezer en het verhaal om uitleg te geven. Dialogen en de weergave van gedachten van de hoofdpersonen moeten verhelderen wat vreemd en onbekend is.
Evenals in de eerste drie delen heeft Hagen in Het water kust oude verhalen in bewerking opgenomen. Deze verhalen, verteld door Nanshe en Yarim, becommentariren de gebeurtenissen en geven er betekenis aan.
Schitterend is het verhaal van de god Ea en de godin Ninhursag, die samen uit klei de mens scheppen omdat de goden geen zin meer hebben om zelf het land te bewerken. In dronkenschap bestrijden ze elkaar de eer van het werk. Hun ruzie leidt tot de schepping van mensen, die allemaal anders zijn, de een groot, de ander klein, en gebreken hebben.
Het eind van het boek laat de mogelijkheid tot een vervolg open. Hagen bedankt echter zo nadrukkelijk iedereen die hem bij het schrijven van de vier boeken over Yarim steunde dat het erop lijkt dat we geen vervolg meer mogen verwachten in deze spannende en goed geschreven serie.
Selma Niewold
Hans Hagen: Het water kust.
Vanaf 12 jaar.
Van Goor; 165 pagina's;  29,90.
ISBN 90 00 03122 2.
* De dove van Bouassam (Van Holkema & Warendorf;  21,90) van Nicole Boumaza is een vervolg op De stille wereld van Yamina. Boumaza stelt in dit boek te veel problemen tegelijk aan de orde. Yamina is doof. Haar ouders laten haar achter bij haar grootouders in Marokko, omdat ze een huwelijk weigerde. Na de dood van haar oma gaat ze weer naar Belgi, waar ze zich, tegen de zin van haar vader, op een opleiding stort. Het nogal sentimentele verhaal is slordig en in slecht Nederlands geschreven; desondanks zal het een grote groep kinderen wel aanspreken.

Foto
	Omslagillustratie van Roelof van der Schans voor 'Het water kust'.

