	De hoornraaf als kladschilder
	Kinderen die van dierentuinen houden, vinden het vast ook interessant te lezen dat een olifant per dag wel honderd kilo voedsel eet en dat de zeekoe (goed voor dertig kilo) een kieskeurige eter is. Het boek met de vrolijke titel IJsberen en andere draaikonten in de dierentuin, geschreven door Ditte Merle, is bestemd voor kinderen vanaf zes jaar. Hier en daar is de tekst iets te moeilijk voor zesjarigen, zeker in het eerste hoofdstuk over het ontstaan van dierentuinen. Merle legt de meeste begrippen wel uit, maar de betekenis van 'fokken' veronderstelt zij bekend. Op sommige bladzijden is de tekst alleen te volgen wanneer je het boek draait. Voor jonge lezers is dat verwarrend, omdat zij niet weten waar ze moeten beginnen.
Merle legt uit dat keizers, koningen en farao's geld genoeg hadden voor een dure liefhebberij als het houden van wilde dieren en schetst hoe in de hedendaagse dierentuin steeds minder kooien voorkomen. Er wordt alles aan gedaan om te voorkomen dat de dieren zich vervelen. Dat ze graag leuke dingen doen, blijkt uit het verhaal van de hoornraaf. De vogel keek uren lang toe hoe een schilder in zijn verblijf aan het werk was. Na een lunchpauze kon de schilder zijn kwast niet vinden. De hoornraaf 'vloog vrolijk rond met in zijn bek de natte kwast. Daarmee zwabberde de vogel wild over de muur. Hij was de eerste vogel die moderne kunst maakte.'
Merle geeft veel informatie over het dagelijkse werk in de dierentuin, dat zich grotendeels achter de schermen afspeelt: voeren, hokken schoonmaken en bezoekjes aan de dierenarts. Wanneer bijvoorbeeld de hoektand van een nijlpaard scheef groeit, moet de arts hem afzagen, omdat het dier anders niet meer kan eten. Merle is op haar best als zij anekdotes vertelt en antwoord geeft op veel gestelde vragen over dieren. Ze voelt goed aan welke dingen leuk zijn voor kinderen en schrijft met humor, ook in haar verhalen en columns in jeugdtijdschriften. Daarnaast heeft ze boeken geschreven met - meestal in verhaalvorm - informatie over dieren en de natuur, zoals Au, dat beest prikt (1988). Dat kleine boekje is gellustreerd door Alex de Wolf, die ook de geestige en aantrekkelijke tekeningen voor IJsberen en andere draaikonten heeft gemaakt.
De informatieve waarde van Dodelijke dieren van Steve Pollock is gering, zeker wanneer we het boek vergelijken met dat van Merle. Dodelijke dieren maakt deel uit van de nieuwe reeks 'Ontdek het zelf', volgens de uitgever een 'interactieve serie over onderwerpen waar kinderen meer over willen weten'.
Het interactieve bestaat er in dit geval uit dat kinderen af en toe aan een lipje mogen trekken of een luikje kunnen openen. In de tekst ontbreekt een duidelijke lijn. Twee bladzijden vormen steeds een hoofdstuk, met daarop kleine tekstblokken over gevaarlijke dieren, zoals slangen, haaien en schorpioenen.
In het hoofdstuk 'Ongenode gasten' staat een angstaanjagend plaatje van een vleermuis. De tekst luidt: 'Bloeddorstige vleermuizen. Vampieren kunnen de dodelijke rabies overbrengen als ze bloedzuigen. Meestal hebben ze het gemunt op vee, maar soms vallen ze ook slapende mensen aan.' Om verwarring met de in Europa voorkomende onschuldige vleermuis te voorkomen, had wel vermeld mogen worden dat de gevaarlijke soort alleen in Zuid-Amerika voorkomt. Weinig kinderen zullen immers terugbladeren naar het kaartje voor in het boek met de plaatsen waar de dieren uit dit boek voorkomen.
De vormgeving en de illustraties nodigen wel uit om Dodelijke dieren vaker te bekijken. Natuurlijk is het geweldig wanneer je de giftand van een slang te voorschijn kunt laten komen door een flapje op te tillen. Het lijkt erop dat de makers zich meer hebben bekommerd om een speels uiterlijk dan om het overdragen van kennis van de natuur.
Selma Niewold
Ditte Merle: IJsberen en andere draaikonten in de dierentuin.
Illustraties Alex de Wolf.
Vanaf 6 jaar.
Van Reemst; 124 pagina's;  39,90.
ISBN 90 410 9024 X.
Steve Pollock: Dodelijke dieren.
Vertaald uit het Engels door Jan Klerkx.
Vanaf 9 jaar.
Piramide; 24 pagina's;  24,90.
ISBN 90 245 2566 7.

