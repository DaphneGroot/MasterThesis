Charivarius.
Gerard Nolst Trenité (Utrecht, 20 juli 1870 - Haarlem, 9 oktober 1946) was een Nederlandse letterkundige (berijmd proza, toneel), anglist en taalcriticus die publiceerde onder het pseudoniem Charivarius. Onder eigen naam was hij auteur van een aantal schoolboeken.
Studietijd.
Nolst Trenité was de zoon van een Utrechtse predikant. Na het gymnasium studeerde hij van 1890 tot 1894 aan de Rijksuniversiteit Utrecht klassieke letteren, rechten en staatswetenschappen, zonder echter een van deze studierichtingen te voltooien. Avontuurlijk aangelegd, begon hij in 1894 een zichzelf beloofde reis om de wereld, die voortijdig strandde in San Francisco, waar hij huisonderwijzer werd van de kinderen van de Nederlandse consul. Maar twee jaar later was hij terug in Nederland en hervatte hij zijn studie staatswetenschap, zich tegelijkertijd voorbereidend op de bevoegdheid tot het geven van middelbaar onderwijs Engels; de betrokken acte behaalde hij in 1898. In 1901 promoveerde hij in Utrecht op stellingen tot doctor in de staatswetenschappen.
Leraar.
Van 1900 tot 1918 was Trenité, zoals hij zichzelf bij voorkeur noemde, leraar Engels en Staatsinrichting aan het Middelbaar Onderwijs in Haarlem. Uit die periode dateren o.a. zijn schoolboeken "The nutshell. Shortest English grammar" (1906), "First Pictorial word book" (1908) en "Drop your foreign accent. Vocal gymnastics" (1909). Zijn in latere edities van dit laatste boek opgenomen gedicht "The Chaos", bedoeld als oefenstof voor de uitspraak van Engelse woorden met een voor Nederlanders moeilijk woordbeeld, werd ook buiten Nederland populair. Het geniet zelfs bekendheid in Engeland bij de weinigen die een spellinghervorming nastreven. Op het gebied van staatsrecht schreef hij "De grondwet, met korte aanteekeningen" (1912).
Charivarius.
Vanaf 1903 schreef Trenité voor het sinds 1877 verschijnende weekblad "De (Groene) Amsterdammer" een taalrubriek onder de naam waarmee hij grote bekendheid verwierf: "Charivarius", een pseudoniem dat waarschijnlijk is ontleend aan het Franse satirische tijdschrift "Le Charivari" (1832-1937) en zijn Engelse pendant "Punch, or the London Charivari" (1841-1992); het Franse woord 'charivari' staat voor een carnavaleske optocht met kabaal en ketelmuziek.
De Charivarius-rubriek werd door Nolst Trenité voortgezet tot "De Groene" in 1940 door de bezetter verboden werd. Er zijn drie bloemlezingen "Charivari" (1913) en "Charivaria" (1915 en 1916) van verschenen, maar ook vijf bundels onder de naam "Ruize-rijmen" (1914-1918), waaruit in 1922 een bloemlezing werd samengesteld, eveneens onder de titel "Ruize-rijmen".
De rubriek bestond deels uit ironische en soms cynische rijmen (vooral die over het bloedvergieten van de Eerste Wereldoorlog), deels uit een ironische benadering van taalontsporingen die Charivarius in allerlei publicaties signaleerde, en hij was waarschijnlijk de eerste, die dat in deze vorm goot. Uitingen van stilistisch onvermogen werden door hem met een toepasselijke naam bedacht, zoals de "hijgstijl" of het verschijnsel "tante betje", een term die tegenwoordig nog steeds wordt gehanteerd.
Weinigen zouden hebben gehoord van contaminaties, pleonasmen en germanismen, als Charivarius er niet was geweest en het is niet te gewaagd te veronderstellen, dat de oprichting van het Genootschap Onze Taal in 1931 een gevolg was van zijn vurig ijveren voor correct taalgebruik. Zijn boekje "Is dat goed Nederlands?" (Amsterdam, 1940), hoewel niet het eerste taaladviesboek, haalde liefst tien edities en is zelfs nog in 1998 in facsimile herdrukt, hoewel de houding ten opzichte van taal tegenwoordig aanzienlijk toleranter is dan in Charivarius' dagen.
Toneel.
Ook voor toneel had hij grote belangstelling. Met jongensboekenschrijver J.B. Schuil ("Doodverklaard", "De katjangs", "De AFC-ers") richtte hij in 1912 de "Haarlemsche Tooneel Club" op, die door hem geschreven of bewerkte stukken speelde. Niet zelden componeerde hij ook de bijpassende muziek. Het verhaal gaat, dat hij zelf ook menige rol voor zijn rekening nam, hoewel hij zich zelden aan zijn eigen tekst hield. Dat was de persoonlijke vrijheid van de auteur, zei hij dan. Wat hiervan zij, historisch is in elk geval dat hij de stukken voordat de voorstelling begon op humoristische wijze bij het publiek inleidde. Het was een van de vele talenten van deze veelzijdige, artistieke en erudiete man, die ondanks een broze gezondheid - als leraar moest hij vervroegd afhaken – als auteur een enorme productie aan de dag legde.
Verzwakt uit oorlog en hongerwinter gekomen overleed Nolst Trenité een jaar na de Bevrijding op 76-jarige leeftijd.
