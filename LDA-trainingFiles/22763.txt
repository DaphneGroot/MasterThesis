Biënnale van Venetië.
Het Deense paviljoen in de "Giardini"
Interieur van het Duitse paviljoen in 2012
Een bezoeker van de Biënnale van Venetië in 2001
Deel van de installatie van Mark Manders in 2013
De Biënnale van Venetië, Italiaans: "Biennale di Venezia", is een toonaangevende internationale kunstmanifestatie die sinds 1895 tweejaarlijks, in de zomermaanden van juni tot november, in Venetië wordt gehouden. het is daarom een biënnale. Het jaarlijkse Filmfestival van Venetië, "Mostra Internazionale d'Arte Cinematografica", gehouden sinds 1932, is organisatorisch een onderdeel van dit 'instituut'.
Achtentwintig landen onderhouden op een speciaal areaal, de "Giardini" in het stadsdeel "Castello", hun eigen tentoonstellingsgebouw. De Nederlandse bijdrage wordt steeds ondergebracht in het speciaal daarvoor gebouwde Rietveldpaviljoen. Ook België heeft een eigen paviljoen. Landen die geen eigen paviljoen hebben, brengen hun tentoonstelling onder in verschillende gebouwen verdeeld over de stad. Behalve de afvaardigingen die door de deelnemende landen zelf worden uitgekozen, is er in de Arsenale een samengestelde thematentoonstelling, die door een curator wordt samengesteld. In navolging van de kwaliteitsbeoordeling bij het filmfestival wordt ook op de kunstbiënnale een 'Gouden Leeuw' uitgereikt ter bekroning van de meest gewaardeerde bijdrage.
Geschiedenis.
De eerste Biënnale van Venetië werd in 1895 gehouden. In de oorlogsjaren waren er langere tussenpauzes. Er is tegenwoordig een onderscheid aangebracht in de verschillende kunstdisciplines: beeldende kunst, architectuur, muziek, theater en dans. De kunstbiënnale wordt in de oneven jaren gehouden en de architectuurbiënnale in de even jaren. Het filmfestival wordt jaarlijks gehouden.
In 2003 vond de vijftigste tentoonstelling plaats met als thema Dreams & Conflicts. In 2007 was het thema Think with the Senses – Feel with the Mind: Art in the Present Tense, in 2009 Making Worlds en was de curator de Zweed Daniel Birnbaum, rector van de 'Staedelschule international art academy' in Frankfurt. De 54e Biënnale van Venetië werd gehouden van 4 juni t/m 27 november 2011, samengesteld door de Zwitserse Bice Curiger onder de titel ILLUMInations. De 55e Biënnale, in 2013, met de Italiaanse directeur Massimiliano Gioni kreeg als thema "Il Palazzo Enciclopedico". De 56e Biënnale, gepland voor 2015, wordt voorbereid door hoofdcurator Okwui Enwezor.
Belgisch paviljoen.
Het Belgisch paviljoen in de "Giardini" is het oudste van de landenpaviljoenen. Het was in 1907 het enige, twee jaar later volgden de paviljoenen van het Verenigd Koninkrijk en Duitsland. Het Belgisch paviljoen werd naar een ontwerp van de Brusselse architect Léon Sneyers in 1907 opgeleverd. Henri Fierens-Gevaert, de toenmalig commissaris-generaal van de Belgische delegatie, had daartoe het initiatief genomen. Het paviljoen was een gesloten kruisvormig blok, waarbinnen zalen met verschillende grootte waren gecreëerd. De zalen werden met natuurlijk bovenlicht verlicht, wat een ideale lichtinval voor de kunst aan de zaalwanden opleverde. De voorgevel kreeg een vooruitspringende toegangspartij waar beeldhouwwerk van George Minne en fresco's van Emile Fabry werden tentoongesteld. In de hal hingen schilderijen van Fernand Khnopff. In 1929 werd het grondig herbouwd. In 1948 volgde een volledige restauratie onder leiding van Virgillio Vallot. In 1996-1997 werd het paviljoen gerestaureerd onder leiding van Bernard en Georges Baines.
Sinds 1972 wordt het paviljoen afwisselend door de Franstalige en de Vlaamse gemeenschappen ingericht. In 1972 was het aan de Franse Gemeenschap, de daaropvolgende editie was van de Vlaamse Gemeenschap.
Nederlands paviljoen.
Het eerste Nederlandse paviljoen in de "Giardini" dateerde uit 1912 en was oorspronkelijk als Zweeds paviljoen ontworpen door Ferdinand Boberg. Het werd in 1914 overgenomen en werd door Nederland gebruikt tot en met de Biënnale in 1952. In 1953 werd Gerrit Rietveld belast met het ontwerpen van een nieuwe paviljoen. In 1954 was het Rietveldpaviljoen gereed. Het kreeg een eenvoudige vierkante plattegrond met slechts enkele binnenmuren, alle loodrecht op de buitenwand. Het gebouw bevat volumes van verschillende hoogtes waardoor het licht van boven kan toetreden.
Na bijna veertig jaar was het pand toe aan grondige restauratie. Het gerestaureerde paviljoen werd in juni 1995 feestelijk heropend door de toenmalige staatssecretaris van Cultuur Aad Nuis.
