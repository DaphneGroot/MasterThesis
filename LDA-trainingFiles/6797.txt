Haarlems Dagblad.
"Haarlems Dagblad" is een regionale ochtendkrant voor Haarlem en omstreken, te weten Haarlemmermeer en de noordelijke Bollenstreek (Hillegom en De Zilk). De door HDC Media uitgegeven krant had in 2013 een oplage van 28.766 exemplaren.
Geschiedenis.
"Haarlem's Dagblad" (met apostrof) verscheen voor het eerst in de zomer van 1883, als opvolger van het mislukte "Haarlemsch Dagblad" van uitgever H.M. van Dorp, dat slechts vier jaar had bestaan. Oprichter was Jan Michiel Bomans (1850-1909), grootvader van Godfried Bomans, die als volgt adverteerde: "Drukkers-Uitgevers: Bomans en Co., te Haarlem". De apostrof voor de genitief-s die Bomans in de titel gebruikte, werd na de Tweede Wereldoorlog geschrapt.
Abraham Casteleyn en zijn echtgenote Margarieta van Bancken (1663, Jan de Bray)
Gedurende de Tweede Wereldoorlog verplichtte de bezetter de twee dagbladen "Haarlem's Dagblad" en "Opregte Haarlemsche Courant" tot een fusie. Het fusieproduct, dat zich moest voegen naar de denkbeelden van de bezetter, kwam uit onder de titel "Haarlemsche Courant". De laatste "Haarlemsche Courant" rolde op 5 april 1945 van de drukpers. Na de oorlog bleef de fusie gehandhaafd, maar de titel luidde vanaf toen: "Haarlems Dagblad". Vanaf maandag 13 september 1948 kreeg de kop de toevoeging "Oprechte Haarlemsche Courant 1656".
In 2005 maakte de krant de ommezwaai van avond- naar ochtendblad.
"Haarlems Dagblad" zou de oudste nog steeds verschijnende krant ter wereld te zijn, omdat de krant is samengegaan met de "Opregte Haarlemsche Courant", die al sinds de zeventiende eeuw bestond. Op 8 januari 1656 verscheen het eerste nummer van de "Weeckelycke Courante van Europa", uitgegeven door de Haarlemse drukker Abraham Casteleyn en zijn vrouw Margaretha van Bancken, die leiding bleef geven aan de firma na de dood van haar man. Een aantal jaren later kwam het blad tweemaal per week uit, weer later driemaal. De naam werd toen gewijzigd in "Oprechte Haerlemsche Courant". De Zweedse "Post och Inrikes Tidningar", opgericht in 1645, betwist de claim, maar dit periodiek komt sinds 2007 nog slechts digitaal uit.
Ook in Nederland kan deze claim worden betwist. De Leeuwarder Courant ("LC") is het grootste regionale dagblad van Friesland. De krant werd opgericht in 1752 en is hiermee de oudste onder dezelfde titel opererende krant van Nederland.
Op 13 april 2013 maakte het "Haarlems Dagblad" de overstap van broadsheet naar tabloidformaat
Bekende personen.
Letterkundigen als Conrad Busken Huet en Eduard Douwes Dekker (alias Multatuli), schreven in de negentiende eeuw in de "Oprechte Haerlemsche Courant". Rabbijn Simon de Vries, beroemd dankzij zijn in veel talen verschenen "Joodsche riten en symbolen", schreef voor de oorlog wekelijks een column in deze krant over de joodse religie.
Lennaert Nijgh, Mart Smeets, Joost Prinsen, Erik van Muiswinkel, Pim Fortuyn en Brigitte Kaandorp hebben als columnist bijdragen geleverd aan "Haarlems Dagblad". Ook journalisten als W.L. Brugsma, Ischa Meijer, Kees Sorgdrager en Frénk van der Linden werkten ooit op de Haarlemse burelen, evenals schrijvers als Bies van Ede en Heleen van Royen.
Godfried Bomans en zijn vriend Harry Prenen richtten in 1936 voor de grap de "Rijnlandsche Academie" op, die een lang, geïllustreerd epistel naar de krant stuurde om te protesteren tegen de voorgenomen demping van de Bakenessergracht in de stad. De krant nam het ingekomen stuk serieus en drukte het in zijn geheel af. (Het gevolg was overigens wel dat het Hoogheemraadschap van demping afzag). Dat was overigens niet de enige uitglijder in haar lange historie. Zo bleef het concert van de jonge Mozart op het orgel in de Grote Kerk in 1766 in 'de Oprechte' onvermeld. Zelfs de ondergang van de Titanic in 1912 haalde de kolommen van "Haarlem's Dagblad" niet toen het nieuws de wereld als een vuurtje rondging. Volgens de overlevering vond de dienstdoende redacteur het rampbericht immers van geen belang.
Zonder lidwoord.
Hoewel veel Haarlemmers spreken over "het" Haarlems Dagblad, hoort dat lidwoord er officieel niet bij. 'Haarlem' wordt in de titel immers niet bijvoeglijk gebruikt, maar staat in de genitief. Dat blijkt ook uit de vroegere schrijfwijze "Haarlem's Dagblad", met een apostrof voor de genitief-s. De titel moet dus eigenlijk gelezen worden als 'Het Dagblad van Haarlem' en niet als 'Het Haarlemse Dagblad'.
