	Windmolenpark komt wegens gebrek aan wind onder de hamer
	Van onze verslaggeefster
ARNHEM
Het windmolenpark op de dijk aan het IJsselmeer bij Lelystad wordt geveild. NUON, het energiebedrijf in Gelderland, Friesland en Flevoland, ruilt de 35 molens in voor 18 hogere turbines. Belangstellenden kunnen tot 11 maart inschrijven op de vijf jaar oude molens die goed zijn voor 10,5 megawatt.
De oude molens steken niet verder dan dertig meter de lucht in. Doordat zij in de luwte van een elektriciteitscentrale staan, vangen zij weinig wind. De nieuwe molens zijn niet alleen krachtiger, zij zijn ook twintig meter hoger waardoor zij meer stroom kunnen opleveren.
'Ze draaien veel meer uren', aldus een woordvoerder van NUON. De nieuwe molens hebben een vermogen van 750 kilowatt, terwijl de oude slechts 300 kilowatt opleverden. NUON wil zoveel mogelijk stroom uit zijn windenergielocaties halen.
Op de locatie Flevoland is niet voldoende wind. De oude molens, die nog tien tot vijftien jaar meekunnen, zouden het op een plek met meer wind een stuk beter doen. Nu de techniek voortschrijdt, komen er steeds beter molens die de oude zullen vervangen. Wellicht ontstaat er dan een markt voor tweedehands molens.
Volgend jaar begint WindMaster met de installatie van de nieuwe molens die in 2000 moeten draaien. In dat jaar hoopt NUON 5 procent van al zijn stroom uit 'duurzame bronnen' te halen. Dit energiebedrijf heeft hoge ambities op het terrein van groene stroom.
NUON heeft de vijf jaar oude molens bij hun producent WindMaster ingeruild. De verkoop van een compleet windmolenpark is nog niet eerder voorgekomen. Belangstellenden kunnen ook inschrijven op een enkele molen.
Hoeveel de molens kunnen opbrengen is moeilijk te zeggen. 'Er is niet echt een gestandaardiseerde handel in windmolens dus ik kan ook geen schatting geven', aldus de woordvoerder van NUON. De hele operatie kost NUON enkele tientallen miljoen guldens.
NUON maakte gisteren ook bekend dat zijn resultaat over 1996 is ruim verdubbeld: van 79 miljoen naar 180 miljoen gulden. In deze cijfers is het verlies van zeven miljoen gulden, die dochter Telekabel heeft geleden op de mislukking van Sport 7, verwerkt. Het bedrijf benadrukte dat de stroomafnemers niet zullen opdraaien voor dit verlies. De omzet groeide van 2,5 miljard gulden naar 2,7 miljard.
T. Swelheim, de voorzitter van de hoofddirectie, stelde dat dit resultaat een goede voorbereiding is voor de komende concurrentie in de energiemarkt. Klanten mogen op termijn kiezen bij welk energiebedrijf zij hun stroom afnemen.
Toch is het structurele rendement nog onvoldoende. Een groot deel van de verbetering is incidenteel wegens de strenge winter en lage rente. Swelheim vreest dat de winsten in komende jaren worden afgeroomd door de vennootschapsbelasting die de voormalige nutsbedrijven moeten gaan betalen. NUON heeft vorig jaar 2,8 procent meer stroom en 17 procent meer gas verkocht.
NUON verwacht dat de prijs van elektra het komend jaar niet zal stijgen. Door efficiÃ«nter te werken hoeven diverse kostenstijgingen niet aan de klanten te worden doorberekend.

