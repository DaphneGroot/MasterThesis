Beeldmanipulatie.
Onder beeldmanipulatie wordt verstaan het aanbrengen van veranderingen in een afbeelding.
Beeldmanipulatie is strikt genomen hetzelfde als beeldbewerking. Het woord beeldmanipulatie wordt echter meer gebruikt in de zin van het wijzigen, verwijderen of toevoegen van afzonderlijke beeldelementen in een bepaalde afbeelding.
Beeldmanipulatie is niet iets van deze tijd. Vroeger werden bijvoorbeeld tot persona non grata verklaarde hooggeplaatste personen weggeretoucheerd van officiële foto's. Ook in oorlogspropaganda werd hier wel gebruik van gemaakt.
De Sovjetdictator Jozef Stalin liet in ongenade gevallen personen en politieke vijanden, zoals Trotski en Jezjov, van officiële foto's verwijderen. Ook liet hij op zijn eigen foto de littekens van pokken wegwerken.
Beeldmanipulatie is tegenwoordig een stuk eenvoudiger door gebruik te maken van gespecialiseerde programma's als Adobe Photoshop of Paint Shop Pro. Het manipuleren van beelden wordt dan ook "fotoshoppen" genoemd, naar het programma Adobe Photoshop. Adobe is er op tegen dat de merknaam Photoshop als werkwoord wordt gebruikt, maar slaagt er vooralsnog niet in om het gebruik ervan terug te dringen. Minder gebruikelijke synoniemen voor fotoshoppen zijn de verbasterde termen "fotosoepen" of "soepen".
