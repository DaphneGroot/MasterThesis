	DUITSLAND BESTAAT NIET Vierhonderdvijftig 'Deutschlandbilder' in Berlijn
	BERLIJN, Prenzlauer Berg, zondagochtend, een zebrapad met een voetgangerslicht. De Schnhauser Allee is een straat zonder verkeer, ik ben de enige wandelaar. Als het licht op groen springt, ben ik voor dertig seconden terug in de Duitse Democratische Republiek.
Er is wat met dat groene mannetje, met zijn silhouet, met de manier waarop hij het ene been voor het andere plaatst - meer alsof hij aan een hardloopwedstrijd moet meedoen. Zijn bovenlichaam is gedrongen. En hij heeft, bizar detail, een buitensporig hoofddeksel op, een soort zuidwester. Heel anders dan zijn collega op de verkeerslichten in West-Berlijn. Die ziet eruit zoals overal in de wereld.
Verderop, bij het volgende kruispunt, zijn de oude verkeerslichten kennelijk vervangen. Daar steken tegenwoordig westerse voetgangers over.
Een paar uur later spreek ik een Berlijnse, die in de verte iets van doen heeft met bewonerscommissies en de Brgerinitiative in het district Prenzlauer Berg. Er blijkt over die verkeerslichten stevig te zijn vergaderd, en lang niet iedereen is ingenomen met de introductie van het West-Duitse silhouet. De DDR is afgeschaft, nu al bijna acht jaar geleden, maar zonder nostalgisch of sentimenteel te willen zijn vinden veel bewoners het absoluut niet nodig dat het hele straatbeeld naar westerse normen opnieuw wordt ingericht. En het gaat er niet om het kromme verleden goed te praten, het gaat erom een beeld vast te houden.
Een beeld, n van de vele. Een Deutschlandbild.
Soms moet je met zo'n simpele, fragmentarische overweging beginnen. Soms moet je in een land, om nog te zwijgen van een cultuur waar zoveel geschiedenis overheen is geraasd, de problemen niet nog weer ingewikkelder maken dan ze al zijn. Soms moet men een beeld bedenken, enkel om te zien hoe lang het mee gaat.
Een dergelijke, minimalistische benadering lijkt op het eerste gezicht niet de opzet te zijn geweest voor de tentoonstelling Deutschlandbilder, die in het kader van de zevenenveertigste Berliner Festwochen in de Martin-Gropius-Bau is ingericht. De omvang van 450 catalogusnummers, de suggestie van volledigheid, de periode van zes decennia, de meer dan zeshonderd pagina's tellende catalogus, de betrekkelijk pretentieuze categorien waarin de tentoonstelling uiteenvalt, het veelvuldige gebruik van barse en massieve begrippen als 'Auseinandersetzung' en 'Auseinanderentwicklung', en uiteraard de politieke geladenheid van de titel zelf - Deutschlandbilder: Kunst aus einem geteilten Land -, het is allemaal niet direct het bewijs van de grootst denkbare subtiliteit. Anders geformuleerd: wie dat wil, wie daar behoefte aan heeft, kan zich in alle denkbare vooroordelen laten bevestigen, maar tegelijkertijd wordt daarmee vrijwel niets aangetoond.
Het is zonder meer mogelijk deze tentoonstelling op te vatten als de zoveelste manifestatie van een danig mislukte en typisch Duitse vorm van groepstherapie. Er zijn talloze aanwijzingen te vinden voor de gebrekkige manier waarop de Duitse cultuur in staat is het eigen verleden te verwerken, voor wat Margarete en Alexander Mitscherlich 'Die Unfhigkeit zu trauern' hebben genoemd, voor de manier waarop het Wirtschaftswunder in de Bondsrepubliek en de communistische Volksgemeinschaft van de DDR enkel en alleen de buitenkant zijn geweest van een verdringingsmechanisme. En tegelijk is dat de gemakkelijkste, meest gemakzuchtige, minst interessante waarnemingshoek die men kan kiezen. (Een waarnemingshoek die trouwens ook nog het goedkope voordeel heeft dat men niet helemaal naar Berlijn hoeft te rijden.)
Ein geteiltes Land, een gedeeld land - waar hebben we het over? Het is te eenvoudig de deling van Duitsland samen te laten vallen met de bouw van de Berlijnse Muur, zoals het ook te simpel is de Duitse hereniging samen te laten vallen met de sloop van die muur - alsof het zou gaan om de verwijdering van een tussenwand.
Het is ook te simpel de deling van Duitsland al in de jaren dertig te laten beginnen, hoewel het verleidelijk is een strenge tegenstelling te zien tussen de Exil-cultuur en de actualiteit die zich binnen de grenzen van het Derde Rijk voltrekt. Waar het om gaat is dat er vanaf die periode kennelijk zoiets moet bestaan als een Deutschlandbild, op grond van een door de nazis gecultiveerd ideaalbeeld en op grond van de beschaafde, dat wil zeggen: verbijsterde reactie die daarop volgt.
De verbijstering is af te lezen aan de manier waarop kunstenaars wier werk plotseling als 'entartet' werd afgedaan, Paul Klee, Max Beckmann, Oskar Schlemmer, aanvankelijk niets anders wisten te bedenken dan een naar binnen gekeerd perspectief, en achteraf beschouwd blijkt dit ook de laatste periode te zijn waarin Duitse schilders zelfportretten maakten. Von der Liste gestrichen heet het schilderij van Klee, gemaakt nadat hij in 1933 aan de academie in Dsseldorf is ontslagen, een hoofd met een zwart kruis erdoor. Enkele jaren later schildert Beckmann, als balling in Amsterdam, een Selbstbildnis mit grnen Vorhang - niet direct een Duitslandbeeld, tenzij men tot zich door laat dringen wat Beckmann in zijn dagboek noteert. Het is 1940: 'Dieses neue Heft beginne ich im Stadium der vollkommensten Unsicherheit ber meine Existenz und den Zustand des Planeten.'
Op dat moment is het directe verband tussen beeld en interpretatie al zodanig verbrijzeld, dat de samenstellers van de tentoonstelling geheel diverse criteria kunnen kiezen om de posities die ten opzichte van Duitsland bestaan te kunnen markeren. Het surrealistische beeld van een waanzinnige engel, van Max Ernst, die al jaren in Parijs verblijft, is in geen enkel redelijk opzicht vergelijkbaar met de abstracte composities van Hans Hartung, die dienst zal nemen in het Franse Vreemdelingenlegioen. Het verband met Duitsland is eerder biografisch dan letterlijk aan hun schilderijen afleesbaar. En tegelijkertijd vormt dat het begin van een nog veel ingewikkelder patroon, dat zich na 1945 zal voortzetten.
Het wordt nergens met zoveel woorden gezegd, maar het feit dat het vanaf 1933 mogelijk was dat schilderijen op last van de overheid werden vernietigd, moet aan de levensduur, aan de houdbaarheid van een beeld een wat minder betrouwbare dimensie hebben gegeven dan voorheen. Als er daarom in de naoorlogse beeldende kunst van Duitsland n gemeenschappelijke noemer moet worden aangewezen, dan is het deze: dat elk schilderij, elk beeld in de eerste plaats een soort sollicitatie is, een aanbeveling om voor een niet nader genoemde termijn een bepaalde betekenis te vertegenwoordigen, met inachtneming van een proefperiode, en niet dan nadat er een onderzoek is verricht naar de antecedenten.
Daarmee is de politieke deling van Duitsland, die vanaf 1949 ontstaat en die in 1961 met de oprichting van de Muur onherroepelijk wordt, niet de alles bepalende facor in dit overzicht. De werkelijke deling zoals die zich in de beeldende kunst aftekent, is ook niet primair een kloof tussen Oost en West, maar tussen de geschiedenis en het heden, tussen het lawaai van de tijd en de taal die niet langer toegankelijk lijkt te zijn - om twee beelden van Osip Mandelsjtam te gebruiken.
Hoe lang gaat een beeld mee? In 1946 maakt Otto Dix, duidelijk in zijn nadagen, een wanstaltig portret, Hiob (Job) getiteld. De techniek die in de jaren twintig nog ondubbelzinnig en welsprekend was, en die Dix' ervaringen in de loopgraven van de Eerste Wereldoorlog genadeloos wist over te brengen, is in 1946 uitgeblust en misplaatst. De Bijbelse verwijzing is een ongelukkig gekozen travestie, alleen te verklaren uit armoede. Als metafoor is het beeld mislukt, en niet eens op een interessante manier.
'Nacht ber Deutschland' is de twijfelachtige naam die aan deze afdeling is gegeven. Den Opfern des Faschismus heet een schilderij uit 1949 dat hier is ondergebracht, van de hand van een zekere Hans Grundig, zo te zien een van de grondleggers van de iconografie waarmee de DDR jarenlang haar antifascistische goede gedrag kracht heeft bijgezet. Zo bezien staat dit schilderij voor een complete categorie 'Deutschlandbilder', en het is een verstandig besluit dat men het bij dit ene heeft gelaten.
Het is vier, vijf jaar na de Duitse capitulatie en ongemerkt is er een gat gevallen. Om dat te maskeren (of te benadrukken) heeft men werk opgehangen van Josef Albers en Willi Baumeister, beiden nog in de negentiende eeuw geboren, die hun abstracte vooroorlogse stijl opnieuw ter hand hebben genomen. Maar zelfs met de grootste fantasie is in hun werk geen verwijzing naar de geschiedenis aan te treffen, ongeveer zoals de tekeningen van Hiroshige geen verwijzing bevatten naar de atoombom.
Het gat blijkt zich uit te strekken tot diep in de jaren vijftig. Er moeten in de beide Duitslanden schilderijen zijn gemaakt. Maar vrijwel niets daarvan is bestand gebleken tegen de tijd. Anders dan in de literatuur, is het alsof de Duitsers die de oorlog als volwassenen hebben meegemaakt in de beeldende kunst geen sporen hebben nagelaten. Als bovendien in 1959 uit een West-Duits onderzoek onder de generatie die na 1945 is opgegroeid, blijkt dat deze nauwelijks enige notie bezit over wat er tijdens de Tweede Wereldoorlog is gebeurd, lijken de sporen ook in feitelijke zin dood te lopen. Omstreeks dezelfde periode bepalen de discussies in de DDR zich tot de vraag of de naam Stalinstadt wellicht moet worden veranderd in Wilhelm-Pieckstadt of Walter-Ulbrichtstadt, respectievelijk naar de president of de partijsecretaris. (Later komt het tot een flitsend compromis: Eisenhttenstadt.)
Inmiddels zijn er een paar kunstenaars wakker geworden. Een van de eersten is Georg Baselitz, opgegroeid in de oostelijke zone. Uitgeweken naar West-Berlijn komt hij in 1963 in aanraking met de rechterlijke macht, op beschuldiging van onder meer pornografie: dat Baselitz een metafoor voor de obsceniteit van de geschiedenis probeerde te formuleren, daaraan had het officile gezag op dat moment niet de geringste boodschap. Opnieuw werd bevestigd dat er een breuklijn bestond, niet alleen in het land zelf, maar ook in de uitleg die men gaf aan het verleden. Dat juist de metafoor het meest geigende instrument zou zijn, dat was te verwachten. Zoals ook te verwachten was dat niet iedereen daardoor in gelijke mate zou zijn gecharmeerd.
Ongetwijfeld is in die tijd, eerste helft jaren zestig, de kiem gelegd voor wat dankzij deze tentoonstelling een buitengewoon bruikbaar begrip lijkt te kunnen worden, omdat alle niet-metaforische Deutschlandbilder juist door hun letterlijkheid hopeloos inadequaat en hooguit karikaturaal zijn. Als onderzoek naar metaforisch soortelijk gewicht is de tentoonstelling ook niet een verzameling versies van Duitsland, maar eerder een inventarisatie van de verbeeldingskracht.
Om er enig systeem in te krijgen, zou je een onderscheid moeten aanbrengen tussen de verschillende vormen waarin die verbeelding zich vastlegt. Er is een onderscheid naar de mate waarin kunstenaars zich richten naar de werkelijkheid. Er is een onderscheid naar de mate waarin zij de werkelijkheid, c.q. de geschiedenis van commentaar wensen te voorzien. En er is een onderscheid voor zover zij autonoom, naar de maatstaven van een eigen systeem te werk gaan.
Baselitz behoort tot die laatste groep, zijn systeem is dat van de verdrongen herinnering. Tot dezelfde groep behoort Joseph Beuys, zij het dat bij hem de ideosyncrasie zo ver is doorgefourneerd dat zijn wereld geheel op zichzelf is komen te staan. Op een voor Beuys wat pijnlijke manier wordt dat in Berlijn duidelijk, als het gaat om het schetsontwerp dat hij heeft gemaakt voor een monument bij het vernietigingskamp Auschwitz, uit 1957. Later, aan het eind van zijn loopbaan, is er nog zo'n moment, wanneer Beuys zich opwerpt als politicus, en het er vooral op lijkt dat hij de afspraken schendt die gelden binnen zijn eigen systeem.
Als Sigmar Polke, eveneens uit de DDR afkomstig, in 1983 een schilderij maakt met daarop een verzameling Leitz-ordners en de tekst 'Die Lebenden stinken und die Toten sind nicht anwesend', dan zijn voor insiders de verwijzingen naar de Oost-Duitse Staatssicherheitsdienst zo helder als glas. Zoals nog onlangs beschreven is door Timothy Garton Ash, in The File, bewaarde de Stasi hele archieven van jampotten, waarin lapjes textiel die op de stoelen van potentile verdachten hadden gelegen, met als doel tezijnertijd over geurmonsters te beschikken. De identificatie van de door Polke genoemde Toten kan men zelf aanbrengen, zoals men ook de maat van de verwijzingen naar het krankzinnige zelf kan bepalen. Als Deutschlandbild blijft het schilderij intact, zo lang die herkenning tot stand kan worden gebracht.
Ogenschijnlijk zonder enig commentaar (maar vermoedelijk vooral omdat hij zich van elk commentaar systematisch heeft onthouden), zijn de schilderijen die Gerhard Richter produceert, nadat hij enkele maanden voor de bouw van de Muur uit de DDR is vertrokken. Die schilderijen zijn gebaseerd op foto's, deels uit de krant, deels uit Richters persoonlijke familie-album. Alleen als men de achtergronden kent - als men weet dat een aan schizofrenie lijdende tante van Richter al voor de oorlog in een inrichting werd gedood, en als men weet dat Werner Heyde verantwoordelijkheid droeg voor de euthanasiepolitiek tijdens het Derde Rijk -, alleen dan is het duidelijk dat hier de werkelijkheid het beste voor zichzelf kan spreken. Dat elk commentaar nodeloos inbreekt.
Dat laatste geldt niet, althans niet integraal voor het werk van Anselm Kiefer, die in zijn ijver de raadsels zoveel mogelijk te beperken te veel de aanwijsstok op zijn eigen werk heeft gericht. Het meest achterbaks gebeurt dat in de twee landschappen uit 1981, waarin twee regels uit het beroemde gedicht 'Todesfuge', van Paul Celan zijn gemplanteerd: 'Dein goldenes Haar Margarethe/ dein aschenes Haar Sulamith.' Wie haalt zoiets in zijn hoofd? Het enige wat Kiefer bewijst, is dat we niet straffeloos het ene symbool door het andere kunnen vervangen - en dat had ieder redelijk wezen hem kunnen vertellen. (When you are in a hole, stop digging.)
Het idee voor deze tentoonstelling is ruim acht jaar geleden ontstaan, in een wereld waarin de Duitse hereniging nog op geen enkele agenda stond vermeld. Dat het overzicht, naarmate men dichter tot het heden zou naderen, diffuser zou worden - dat viel vermoedelijk te voorzien. Dat men n Duitse kunstenaar zou uitnodigen voor de compositie van een slotakkoord, leek ook toen waarschijnlijk al een logische gedachte. Dat men daarvoor Hans Haacke zou kiezen - ook dat was niet helemaal strijdig met allerlei inzichten. Maar dat Haacke, speciaal voor deze gelegenheid, een reusachtige sculptuur van beton zou bedenken, te storten in de centrale bovenzaal van de Martin-Gropius-Bau, dat kon niemand voorzien, en tegelijkertijd lag het al tientallen jaren verborgen in de Duitse geschiedenis: Beton, 1997. Geen adequater bewijs voor de ontoegankelijkheid van het verleden, voor de ontoereikendheid van het historisch commentaar.
Tenslotte, wat ik al die tijd heb geprobeerd te verzwijgen: Deutschlandbilder is tot in zijn meest naakte kern een diep tragische tentoonstelling. Het is meer dan ironisch dat juist daarin een onbenoembare kwaliteit ligt verborgen. Het is een expos dat laat zien hoe meer dan een halve eeuw lang de verbeelding zich uitsluitend per karkas heeft verplaatst, en hoe moeizaam beelden zich laten terugveroveren op de werkelijkheid. Hoeveel tijd het kost symbolen te vinden die langer dan een dag, langer dan een week of een maand symbolen kunnen zijn. Hoe datgene wat duurzaam kaputt is, alleen via ingewikkelde sluiproutes kan worden benaderd. Hoe de werkelijke problemen niet meer zullen worden opgelost, en verdwijnen alsof ze er nooit zijn geweest.


Martin-Gropius-Bau, Berlijn: Deutschlandbilder. Kunst aus einem geteilten Land. Tot en met 10 januari.
Eckhart Gillen (red.): Deutschlandbilder. Kunst aus einem geteilten Land. DuMont, DM 42,-.

Foto
	Van boven naar beneden: Gerhard Richter 'Herr Heyde' (1965). Sigmar Polke 'Die lebenden stinken' (1983). Gerhard Richter 'Familie' (1964). Georg Baselitz 'Das Herz' (1964).

