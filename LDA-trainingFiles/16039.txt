Liesbeth List.
Liesbeth List (Bandung, 12 december 1941) is een Nederlandse chansonnière en actrice.
Jonge jaren.
Ze werd als Elisabeth Dorothea (Elly) Driessen geboren te Bandoeng, Nederlands-Indië tijdens de Tweede Wereldoorlog. De eerste jaren van haar leven bracht ze door in een jappenkamp. Nadat haar moeder na de bevrijding zelfmoord had gepleegd, kwam ze na de oorlog met haar vader naar Nederland. Omdat haar stiefmoeder haar niet accepteerde, lieten haar vader en stiefmoeder haar op zevenjarige leeftijd achter na een vakantie op Vlieland bij het vuurtorenwachtersgezin List, dat haar adopteerde. In dit gezin heeft zij een gelukkige tijd gehad.
Als kind hield Liesbeth List zich al bezig met muziek, naast literatuur en kunst. Op achttienjarige leeftijd vertrok ze naar Amsterdam, nam zangles en verdiepte zich in de Franse chansons.
Doorbraak.
In 1962 trad ze voor het eerst op in televisieshows, onder meer in een televisieshow van Rob de Nijs en in de talentenjacht Nieuwe Oogst. Omdat een show samen met Serge Gainsbourg niet kon worden uitgezonden en dit in de pers breed werd uitgemeten, kwam Ramses Shaffy haar, dankzij Henk van der Meyden, op het spoor. Hij vroeg haar mee te werken aan Shaffy Chantant, wat een groot succes werd. Met Shaffy zou ze jarenlang muzikaal optrekken. In 1965 nam ze deel aan het Knokke songfestival, waar List veel succes oogstte en ook het buitenland interesse kreeg. In 1966 werd de internationale televisieshow: Liesbeth Internationaal in vele landen uitgezonden.
Het voorlopig hoogtepunt in haar carrière bereikte List eind jaren zestig, begin jaren zeventig. Het duet "Pastorale" met Shaffy werd een grote hit. In 1967 bracht ze, op verzoek van de componist, het album "Liesbeth List zingt Theodorakis" uit. Haar toenmalige platenmaatschappij wilde het eerst niet uitbrengen, maar deed het uiteindelijk toch en het album werd een enorm platensucces. Ook met haar versies van nummers van Jacques Brel had ze enorm succes. In die jaren bracht ze vele albums en singles uit, waarvan Victoria, Te veel te vaak en Kinderen een kwartje hits werden. Ze was echter meer een albumartieste voor wie de teksten belangrijker waren dan snel succes. List ontving in die periode zeven gouden en twee platina platen. Ook in Duitsland oogstte ze waardering, ze bracht daar vier albums uit, trad er in veel televisieshows op en werd daar geroemd door vakgenoten. Platensucces in het buitenland, behalve België, bleef uit, al hadden haar televisieshows in Duitsland en België veel succes. In Frankrijk bracht ze een EP (1967) uit en een lp (Madame Mélancolie, 1977)
Ze ontving onder meer Edisons (1971 en 1995) en een Gouden Harp (1998).
In 1967 speelde ze een rol in de Nederlandse film: To Grab the ring en in 1977 in "Mysteries". Naast haar vele personalityshows tussen 1966 en 2001, trad ze ook op in succesvolle televisiefilms als: De liefdeswacht (Samen met Ramses Shaffy) en Een heel dun laagje goud (Samen met Robert Long)
VS-uitstapje en Engeland.
In 1972 nam zij samen met Rod McKuen een Engelstalig dubbelalbum op, getiteld "Two Against The Morning". List bracht later in de Verenigde Staten een tweetal albums uit via McKuens Stanyan Records, respectievelijk "Solitude's my name" (met een aantal door haar gezongen nummers van McKuen) en "List sings Jacques Brel" (met dezelfde nummers als op de Europese versie). Later in 1972 werkte zij nog eenmaal samen met McKuen; zij brachten een A-face single uit met het nummer "Baby it's cold outside".
Met het album 'Meet lovely Liesbeth List' trachtte ze in 1974 de Engelse markt te veroveren. Ze zong onder meer Tim Hardins: Hang on to a dream en, als eerste op het Europese continent: Send in the clowns.
In 1976 bracht ze een Engelstalig album uit met liederen van Charles Aznavour. Met hem zong ze het duet: Don't say a word.
Regisseur Bob Rooyens maakte opnieuw een televisieshow met haar. Eerdere show van hem met haar oogstten veel succes. De eerste show uit 1969 won in Montreux de persprijs en werd aan tien landen verkocht.
In 1972 won ze opnieuw de persprijs in Montreux met een BRT-programma: Barazaeta.
Comeback en Musicals.
In 1994 zette Frank Boeijen haar, na een periode van afnemend succes, opnieuw op de kaart. Hij produceerde haar album 'List' dat een groot succes werd, vooral door haar vertolking van Boeijens: De verzoening. Met Noach en Vergezicht bevestigde ze haar terugkeer, uitgebreide tournees volgde en het lied: 'Heb het leven lief' werd een nieuwe klassieker.
In 1997 speelde ze voor een korte tijd in de musical "Eindeloos", naast Coen van Vrijberghe de Coningh. Deze musical moest al snel stoppen door financiële problemen van het productiebureau. In 1999 vroeg Albert Verlinde haar voor de titelrol in de musical Piaf. Het werd een doorslaand succes en Liesbeth was helemaal terug. Aan het begin van de 21e eeuw begon List aan de jubileumtournee "Shaffy Tot Piaf". Eind 2003 begon ze met Jos Brink aan de musical "Het Hemelbed". Vanaf oktober 2009 was List opnieuw te zien in de musical rond Édith Piaf. Ze speelde hierin de oude Piaf. Voor beide versies kreeg ze een Johnny Kraaykamp Musical Award. Ruim 320.000 bezoekers zagen de voorstellingen.
Jubileum en einde van grote tournees.
Op 12 januari 2012 maakt List in een interview met het NOS-journaal NOS bekend dat zij stopt met lange tournees. Haar jubileumtour "40 jaar Liesbeth" is meteen haar afscheidstournee van de grote podia. Op 14 januari 2012 kreeg List na afloop van de voorstelling in Den Haag van producent Albert Verlinde een buste die Raphaël Hermans van haar maakte. De buste krijgt een vaste plek in de foyer van de Koninklijke Schouwburg in Den Haag.
Op 30 januari 2013 gaf zij haar allerlaatste voorstelling in de Stadsschouwburg in Tilburg. List is moe van het iedere dag in de auto zitten, in de file staan en midden in de nacht thuiskomen. Zelf zegt ze hierover: "Mijn privéleven is heilig voor mij. Af en toe wil ik helemaal niets hebben. Zo'n avond in je eentje voor de microfoon is heel erg intensief; op een gegeven ogenblik ben je moe."
Gestopt is ze echter niet. Naast incidentele optredens begon ze, samen met Annemarie Oster, in 2014 een kleine tournee langs kleine theaters met de voorstelling: Tandem. Deze zal in het seizoen 2015-2016 worden vervolgd.
Ook bracht ze in 2015 een nieuw album uit: Echo, met nummers van Shaffy en nummers die ze ooit met hem heeft gezongen.
Privé.
Van 1965 tot 1979 had ze een relatie met schrijver Cees Nooteboom. Kort na beëindiging van die relatie trouwde ze met Robert Braaksma, met wie ze een dochter heeft. Robert Braaksma overleed in april 2014 op 64-jarige leeftijd.
