	De schuld van de man Georges Duby gepassioneerd op zoek naar de vrouw in de middeleeuwen
	H ET MEEST RECENTE en tevens laatste boek van de Franse historicus Georges Duby eindigt met een bekentenis. Ondanks zijn bijna hartstochtelijke speurtocht naar het wezen van twaalfde-eeuwse edelvrouwen heeft hij aan het eind het gevoel geen stap dichterbij te zijn gekomen. Wat hij ook probeerde, steeds weer stuitte hij op beeldvorming door mannen - bange mannen die merkten dat de vrouwen sterker werden en daarom probeerden hen zwart te maken.
Geen enkele keer heeft hij het onvervalste geluid van een vrouw zelf kunnen opvangen. De enige winst ligt wellicht in de opeenstapeling van bewijsmateriaal voor bedreigde mannelijke superioriteit, dat per implicatie laat zien hoezeer voorname vrouwen in de twaalfde eeuw er kennelijk in slaagden de macht over te nemen. Maar daar laat Duby het niet bij, want hij roept deze bewijslast uit tot een aanklacht tegen zijn eigen soort: 'Mannen zijn uiteindelijk degenen die tegenover vrouwen tekort zijn geschoten.'
En dat is zijn laatste zin. Eind vorig jaar is deze grootmeester van het analyserende vertellen overleden. Hij laat een indrukwekkende reeks studies na - voor een belangrijk deel ook in Nederlandse vertaling beschikbaar - over zijn geliefkoosde periode van de hoge Middeleeuwen in (Noord-)Frankrijk, grofweg het tijdperk tussen 1000 en 1200.
Juist door zijn vertelkunst blijkt hij ook toegankelijk voor een ruimer publiek, hoewel hij allesbehalve simpel formuleert en doorgaans gecompliceerde problematiek aan de orde stelt: de goddelijke orde, liefde, huwelijk, gezin, de jonge ridders, priesters en vooral de vrouw. Maar hij vertelt, dwingend en steeds zijn moeilijke betogen illustrerend met onthutsende voorbeelden en rauwe anekdoten.
Daarbij bestaat de aantrekkingskracht van zijn werk ook uit het totalitaire van de geschiedschrijving die hij bedrijft. Zijn doel is steeds bloot te leggen wat mensen destijds dachten. Daartoe verklaart hij alle middelen en handvatten heilig. Duby is geen theoreticus, maar vertelt wel tijdens het ploegen wat hij aan het doen is en waarom: tegelijkertijd splijt de aarde open. En uit elke bron peurt hij leven, of het nu om een oorkonde gaat, een biechtboek, de kleuren van een gebrandschilderd raam dan wel een liefdeslied.
Een bekentenis als die aan het slot is echter nieuw. Hij doet er wel meer. Onderweg flapt hij er bijna uit dat hij altijd gemeend heeft dat van enige vrouwelijke emancipatie tijdens het feodale tijdperk geen sprake is geweest. Maar nu moet hij toegeven dat hij zich daarin heeft vergist. Wijzen al die beschuldigingen en klachten van priesters en dichters niet op een toenemende macht van vrouwen?
Terloops memoreert hij ook de vooral in burgerlijke kringen opkomende 'zelfverdedigingsgroepen' van alleenstaande (en zelfs getrouwde) vrouwen. Ook die gekleurde aanduiding van wat in eerste instantie bekend staat als devotionele vrouwenverenigingen, geeft Duby's bezetenheid aan met zijn nieuwe visie: in de twaalfde eeuw worden vrouwen sterker en mannen banger. Al zijn favoriete onderwerpen zijn in zijn laatste boek aanwezig. Maar zelden heeft hij zich gepassioneerder getoond, persoonlijker en bovenal intiemer betrokken bij alles wat hij beschrijft en ontleedt.
Is Edelvrouwen in de twaalfde eeuw daarom zo stuurloos geworden? Het doet aan als de 'stream of consciousness' van een over zijn woorden struikelende auteur. Pas op het allerlaatste moment is er nog een poging gedaan tot enige structuur. Maar de rondzwalkende schrijver bleek niet meer te beteugelen. En zijn laatste boek is een spannend rommelzootje gebleven waar hij hakketakkend doorheen springt, bij vlagen geniaal, maar ook terend op zijn oude successen, namonkelend over de gebrekkige bronnen, terugkerend op zijn schreden, heroverwegend en nooit te beroerd weer opnieuw te beginnen.
E ERST GEEFT HIJ een zestal portretten van beroemde edelvrouwen uit literatuur en werkelijkheid, daarna voert hij moeders en grootmoeders op in hun dynastieke rollen, om af te sluiten met de priesterlijke visies op Eva en haar verderfelijke soort. Misschien is hij op zijn sterkst wanneer hij laat zien wat de geschiedschrijving met dat duistere verleden van de twaalfde eeuw aanricht. Mythevormingen, propaganda en verdoezelingen beginnen al in de tijd zelf. In de eeuwen daarna worden steeds weer nieuwe versieringen aangebracht en andere keuzen gemaakt. De geschiedenis staat nooit stil, maar verandert met het heden mee.
Zo is er hevig gesold met Hlose. Al tijdens haar leven ziet men haar graag als een geslepen voorvechtster van een seksuele vrijheid, die hoogst ongepast moest heten. Ablard was daarvan het slachtoffer. Argeloos liet hij zich door haar inpalmen in het huis van haar oom om haar onverzadigbare lusten te blussen.
Ook haar oom weet ze te misleiden, want deze laat Ablard met geweld castreren om de geschonden familie-eer te wreken. Maar wat heerlijk voor je, schrijft prior Fouques van Deuil kort daarna aan de ontmande geleerde. Het is zaak de wraakgevoelens snel te onderdrukken, de belagers zijn inmiddels ook ontmand en bovendien de ogen uitgestoken. Is het niet zo dat Ablard zich nu gered en bevrijd kan weten, voor eeuwig verlost van die zo geraffineerd door vrouwen bespeelde lusten die rechtstreeks naar de verdoemenis voeren? Daarvan is hij nu compleet genezen, slechts in ruil voor een klein stukje van zijn lichaam!
Er zijn echter genoeg aanwijzingen dat Ablard Hlose gewoon heeft verleid en genomen. Als beroemd geleerde verwijlt hij in het huis van haar oom, waar een even aantrekkelijk als intelligent meisje rondloopt. Vanwege zijn status meent hij gewoon recht op dat studentje te hebben.
En natuurlijk wil ze, vrouwen zijn immers onverzadigbaar. Daarom zijn vrije vrouwen 's nachts in huis gewilde prooien voor gastvrij ontvangen passanten. Ze behoren als het ware tot het meubilair dat de heer des huizes verondersteld werd royaal ter beschikking te stellen, zoals dat ook herhaaldelijk gebeurde in de ridderromans.
Er waren nauwelijks priv-vertrekken, zodat men op de tast al een heel eind kwam in al die grote bedden. En menig gast werkte geduldig alle slaapplaatsen af. Vrouwen probeerden zich hiertegen te beschermen door dicht tegen elkaar aan te kruipen, te blijven waken en zelfs de hele nacht de moedermaagd aan te roepen.
Of Hlose zich zo gedroeg en of Ablard zich daarvan iets aantrok, weten we niet. Maar hij heeft haar in ieder geval gegrepen. Voor hem sprak dat vanzelf, helaas dacht haar oom daar verrassend anders over. Hier aangekomen maakt Duby weer een merkwaardig persoonlijke schuiver. Stel je voor dat Sartre zoiets was overkomen in de jaren vijftig! Als vermaard filosoof overspeelde hij immers ook aan de lopende band zijn hand (en meer dan dat): willig veronderstelde volgelingen genoeg. Wat die daarvan vonden, weten we over het algemeen wel. Maar Hlose's standpunt zal altijd duister blijven.
Haar brieven zijn, evenals die van Ablard, niet meer dan de exponent van een knap literair spel, lang nadien door een ander als een modelcorrespondentie gepresenteerd. Daarin krijgt ze opinies in de mond gelegd die de zoveelste getuigenis vormen van partijdige legendevorming. Het geheel hangt veel te fraai samen, is zelfs genummerd in hoofdstukken en bevat ook verwijzingen naar voorgaande passages.
Overal en door iedereen worden vrouwen zwart gemaakt. Ze weten hun plaats niet. Volgens Genesis zijn ze door God als helpster aan de man toegevoegd. In adellijke kringen betekent dat weinig meer dan een baarvoorziening, daartoe door God losgemaakt uit het lichaam van Adam. Als zaaiveld dienen ze braak te liggen, om bij tijd en wijle omgeploegd te worden door het zaad van de man. Zijn eigenschappen moeten ze doorgeven en behouden voor de dynastie, opdat er steeds weer nieuwe en krachtige ridders worden geboren.
Meisjes zijn potentile baarmoeders. Als vrouwen behoren ze tot het bezit van de man, helaas wel zijn roerende goed door hun ingeboren zwakheid en gebrek aan rede. Daarom dienen ze meteen bij de puberteit te worden gebreideld als bruid van een andere man of van God. Als ze maar opgeborgen worden. Op feestdagen kun je ze tonen, fraai behangen met juwelen, als pronkstukken onder je bezit. Met Pinksteren laat koning Arthur in een riddergedicht zijn vrouw na het banket op tafel springen. Dan beveelt hij haar om zich naakt uit te kleden. Natuurlijk gehoorzaamt ze. En trots toont hij haar aan zijn vazallen.
De angst van priesters voor dit door de duivel zo graag bespeelde verschijnsel is bijna panisch. Om te beginnen waarschuwt bisschop Etienne van Fougres ervoor dat ze zich onherkenbaar plegen te vermommen met smeersels en kleuren, waardoor een hoer eruitziet als een maagd en een ouwe tang als een schoonheid. Hoe durven ze in te grijpen op wat God geschapen heeft! Met hun zalfjes en drankjes regelen ze ook anticonceptie, abortussen en de beheksing van mannen. En al die toverkunsten geven ze permanent aan elkaar door.
Verder staan ze van nature vijandig tegenover de man aan wie ze rechtmatig zijn toebedeeld. Met grote onverschilligheid weigeren ze hem de bijslaap, uitgerekend op het moment dat hij wil toestoten. Maar ze moeten natuurlijk wel aan hun trekken komen, vandaar dat ze uit wraak een minnaar nemen. Die vinden ze met ongemene vleierij. Overal loeren ze op seksueel vertier, tot in de kerk toe. Desnoods nemen ze hun toevlucht tot knechten: als ze maar kunnen paren.
En dan vermaakt Etienne zijn publiek, mannen onder elkaar, met allerlei dubbelzinnige metaforen die ze zelf graag loslaten op hun concubines: steken als op een toernooi, schermen, vissen vangen, koren malen.
Bisschop Burchard van Worms gaat nog een stapje verder met zijn lijst van hitsige vragen aan vrouwen met het oog op de biecht. Hebben ze bepaalde apparaten (hij gebruikt het Latijnse woord voor stormram) op hun maat gemaakt? En hebben ze die op hun geslachtsdelen geplaatst of op die van hun vriendinnen? Hebben ze die toen op en neer bewogen? Hebben ze het zaad van hun man geproefd? Hebben ze zo geprobeerd hem meer aan hen te binden? Hebben ze om diezelfde reden ook kleine visjes in hun schoot gemarineerd en die met wat menstruatiebloed en een snuifje as van een verbrande testikel door zijn eten gemengd? Enzovoort.
Duidelijk mag zijn dat deze priesters iets anders in toom te houden hadden dan de vrouw, die ze wel naar het model van Eva voor al het onheil in de wereld verantwoordelijk stellen.
M ET DERGELIJKE bronnen heeft Duby weinig moeite. Maar literaire bronnen stelt hij nogal halfslachtig aan de orde, in dit boek meer dan ooit. Hij durft deze toch te karakteriseren als spiegels die dicht bij een herkenbare werkelijkheid moeten staan, anders waren ze niet populair geweest en opgetekend. Dit laatste is zeker waar, maar fictie drijft op ten minste twee pijlers ten opzichte van een publiek: herkenning n vervreemding.
Al die ridderromans openen ook het zicht op vreemde en vooral onvermoede leef- en omgangsvormen. Hun succes is niet alleen afhankelijk van herkenbaarheid, maar ook van de betovering door een andere wereld. Misschien overwoog wel vooral het contrast met die barre ridderwereld van de dagelijkse praktijk, die Duby ook zo beeldend weet neer te zetten: altijd strijdende vechtjassen, onderweg naar de oorlog of een toernooi, stinkend naar zweet, leer en paardenzeik, hun malinkolders oppoetsend, ruwe brokken vlees verslindend tussen de dieren en zich vergrijpend aan alles wat min of meer op een vrouw leek of vergelijkbare faciliteiten bezat.
Hun wettige vrouwen zijn gedegradeerd tot angstige doetjes, diep verborgen in huis en altijd in spanning of hun man nog leefde en ooit zou terugkeren om haar weer een riskante zwangerschap te bezorgen. Ook waren ze regelmatig gedwongen alles in het werk te stellen hem vrij te kopen uit de zoveelste gijzeling. Dat betekende vernederende bedeltochten langs de familie en zelfs de pachters, in het angstige besef dat hun reputatie hierbij op het spel stond. Je zult een vrouw zijn die niet eens het losgeld voor haar echtgenoot bijeen weet te krijgen!
Voor een dergelijk publiek overwegen niet de herkenningspunten in al die hoofse ridderromans, maar de droom van de vlucht en de suikerzoete fondant van een beter leven. Maar rond 1180 begint er hier en daar ook wat in die praktijken te veranderen. Niet elke edelvrouw laat zich zomaar door haar man pakken wanneer hij zin heeft, en zomaar afdanken wanneer ze uitgebaard is.
Onder de literaire druk van de ridderromans wordt het hier en daar salonfhig om van andermans vrouwen af te blijven, en niet meer te verkrachten, maar de instemming van de vrouw af te wachten. Nieuwe gedragscodes vinden bijval die allemaal op hetzelfde neerkomen. Men moet niet zozeer de lusten van de vrouw beteugelen alswel die van zichzelf, op de trefwoorden matigheid en beheersing. Liefde is ook tederheid en respect, en hoeft zeker niet strijdig te zijn met de zakelijke belangen van een huwelijk.
Meer dan ooit toont Duby zich in deze - voorvoelde? - finale een bijna onbeheersbare verteller, die bij vlagen meesterlijk tekeergaat. Misschien stelt hij de lezer wel erg op de proef met al dat dynastieke gewroet in onwillige schoten en het immer rondvliegende zaad over begerige akkers, maar zulke sterke beelden liggen wel in een lange traditie.
Die heeft hij bovenal zelf gevormd, want van vakgenoten trekt Duby zich weinig aan. Een enkele keer noemt hij een collega bij naam, die hem wat bruikbaars kan aanreiken. Die mag dan even meewandelen in zijn onstuimige verhalen. Maar van een verantwoording in engere zin kan geen sprake zijn. Al is dit een evident gebrek in Duby's hele oeuvre, de voordelen daarvan mogen niet ongenoemd blijven.
Duby wil zich niet laten lamleggen. Men kan wel vol bewondering erkennen slechts een dwerg te zijn die vanaf de schouders van de voorgangers uitkijkt (een middeleeuws beeld), de voeten van al die reuzen staan vast, zodat men alleen in de richtingen kan kijken die zij hebben uitgekozen.
Duby vertelt. En hij heeft zijn bronnen steeds zichtbaar bij de hand. Op het scherp van de tijd sluit hij zijn imposante oeuvre af met een waarlijk postmoderne studie. Telkens begint hij opnieuw over die twaalfde-eeuwse vrouwen, houdt dan teleurgesteld op, en begint weer opnieuw vanuit een andere invalshoek. Ten slotte laat hij zijn verhalen uitdoven, bijna wanhopig, want het beeld wil maar niet scherper worden.
Niettemin perst hij er toch nog een conclusie uit in de gedaante van een bekentenis, want zo heeft hij het nooit eerder willen zien: het zijn de mannen van de twaalfde eeuw die niet deugen. Daarmee weet hij zijn laatste boek nog op de valreep te verheffen tot een persoonlijke evaluatie van zijn complete werk.
Herman Pleij
Georges Duby: Edelvrouwen in de twaalfde eeuw.
Vertaald uit het Frans door Tho Buckinx.
Bert Bakker; 415 pagina's;  49,90 (paperback),  65,- (gebonden).
ISBN 90 351 1818 9.
ISBN 90 351 1825 1.

Foto
	Georges Duby. FOTO WIM RUIGROK-DE VOLKSKRANT. Illustratie uit 'Le Livre du Cueur d'Amours Espris', een handschrift van Rene d'Anjou uit 1457.

