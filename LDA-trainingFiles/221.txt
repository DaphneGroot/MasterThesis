	Incassosysteem banken blijft fraudegevoelig
	Van onze verslaggever
AMSTERDAM
 Het systeem van automatische incasso's in het betalingsverkeer blijft nog altijd zeer fraudegevoelig. Het is gemakkelijk om bij welke Nederlander dan ook zonder toestemming geld van zijn bank- of girorekening af te schrijven. Dat kan via systemen als Girotel van de Postbank en gelijksoortige programma's van andere banken. Dat meldde het tv-programma 2 Vandaag woensdag in zijn uitzending.

Het probleem is overigens niet nieuw. Anderhalf jaar geleden deed de Rabobank in Den Bosch al aangifte van een massale fraude met automatische incasso's. Een fraudeur - opererend onder de valse naam Rioolreiniging Nederland - haalde bij honderden bedrijven via een automatische incasso 36,34 gulden van de rekening. Door de geringe hoogte van het bedrag viel dit veel bedrijven niet op.
Rekeninghouders die geld automatisch laten afschrijven, moeten een machtiging insturen. Maar deze machtigingen komen niet terecht bij de bank zelf, maar bij degene die de bedragen afschrijft. De bank houdt daarop geen toezicht.
Om via automatische incasso's geld bij andere rekeninghouders automatisch te mogen afschrijven, moet wel toestemming worden verkregen van de bank. De enige voorwaarde daarbij is een inschrijving bij de Kamer van Koophandel. Na een jaar kan dan een incassocontract met de bank worden gesloten.
Ondanks de fraude in Den Bosch zijn de voorwaarden niet verscherpt. Met een lijst van gironummers, die gemakkelijk kunnen worden achterhaald via briefpapier of weggegooide pinbonnetjes, kan van iedere rekening automatisch worden afgeschrevent. Het is zelfs niet nodig te beschikken over de naam van de rekeninghouder.
De banken reageren wat laconiek op de fraudegevoeligheid van het automatische incassosysteem. De Nederlandse Vereniging van Banken (NVB) zegt dat dit manco op de koop toe wordt genomen.
'Natuurlijk wisten we dat dit gebeurde. Het is niet wenselijk, maar ook niet ernstig. Vorig jaar zijn twee fraudeurs opgepakt en die zitten nu achter de tralies', aldus NVB-directeur L. Overmars. De NVB vindt dat de fout gemakkelijk te herstellen is. De foute afschrijving is te vinden op het rekeningafschrift. Een particulier krijgt zijn geld altijd terug als hij of zij dit binnen dertig dagen meldt.
Indien de banken dit lek willen dichten dan kost dat volgens Overmars een miljard gulden extra aan nieuwe maatregelen, te betalen door de consument. Hij gaat daarbij uit van twee kwartjes per transactie. Daar is indertijd niet voor gekozen, omdat het betalingsverkeer zo goedkoop mogelijk moest zijn.
De Nederlandsche Bank, die toezicht houdt op het betalingsverkeer in Nederland, is ook niet onthutst. 'Deze vorm van betalingsverkeer behoort tot de bedrijfsuitoefening van iedere individuele bank.'

