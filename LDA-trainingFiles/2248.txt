	'Literair fonds maakt bang voor cold turkey'
	'We laten ons niet voorschrijven wat literatuur is en wat niet. Dat maken we bij ons tijdschrift zelf wel uit.' In felle bewoordingen aan het Nederlands Literair Produktie- en Vertalingenfonds hekelen redactie en uitgever van het literaire tijdschrift Hollands Maandblad 'de subsidiecultuur vol ambtelijke en academische poeha' die het fonds er op na zou houden.
'Wij hebben geen zin meer in de dikdoenerij van uw Fonds, met uw deskundige commissies, (. . .) uw toetsingen en tussenrapportages en procedures. Wij krijgen met andere woorden genoeg van uw Fonds', gaat het in de brief, die eindigt met de mededeling dat het Hollands Maandblad heeft 'besloten het resterende deel waarop wij dit jaar recht hebben terug te geven'.
Ook daarna wil HM geen subsidie meer, enkele tienduizenden guldens per jaar. 'Doet u er iets leuks mee; u vindt vast wel een tijdschrift met meer respect voor uw deskundigen dan wij kunnen opbrengen.'
Geheel onverwacht komt de met veel bombarie aangekondigde beslissing niet. Vorig jaar nog bestempelde HM-redacteur Bastiaan Bommelj subsidies van onder anderen het Literaire Fonds als 'cocane voor de cultuur'. Volgens hem creren ze 'een wereld van pushers en gebruikers', waarin cultuurdragers 'uit angst voor een cold turkey' zich geheel afhankelijk opstellen van dat geld en de kleine clubjes van deskundigen die het verdelen.
Anderhalve maand na dat stuk stuurde het Fonds het jaarlijkse beoordelingsrapport van de commissie van deskundigen. 'We waren te journalistiek', zegt Bommelj. 'Er zouden teveel stukken in staan van mensen als Max Pam en Henk Hofland en te weinig van Ter Braak en Du Perron. Alsof zij nooit in een krant hebben geschreven.'
Dat vindt directeur Rudi Wester van het Literair Produktie- en Vertalingenfonds erg leuk gezegd. 'Bastiaan Bommelj is een fantastische debater, maar er klopt niets van. Natuurlijk gaan wij geen namen noemen van schrijvers die in een blad moeten. Dat leidt tot polemieken die wij helemaal niet behoren te voeren.'
De HM-redactie denkt met 'een stijgend aantal abonnees' en 'andere sympathisanten' voorlopig ('een aantal jaren', volgens Bommelj) door te kunnen. Vooral die mysterieuze 'andere sympathisanten' zullen flink over de brug moeten komen. Met een oplage van 1200 exemplaren hoef je van het vaste lezersfront geen wonderen te verwachten.

