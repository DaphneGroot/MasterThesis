	Het opiniepaginaproza
	OPEN EEN Internet-site voor Diana, en binnen een dag is de lijn overbezet: de gelegenheid maakt de rouwklager.
Zo moeten honderden mensen tot schrijven zijn aangezet vanaf het moment dat dagbladen uit hun overvloed een afzonderlijke opiniepagina (ook wel forum- of podiumpagina) begonnen te reserveren, waarop lezers hun zegje konden zeggen. De aandrift was er misschien al, en sommigen konden haar ook bevredigen in universiteitsbladen, partijorganen, vaktijdschriften of, als ze er vroeg bij waren, in de schoolkrant, maar al zulke respectabele media halen het in termen van impact en uitstraling zelden bij het dagblad, waarmee in n klap een tamelijk reusachtig publiek wordt bereikt. De gelegenheid maakte een leger aan opinieleiders.
Want daar gaat het natuurlijk om. De 'gewone' ingezonden-stukkenschrijver reageert spontaan, soms emotioneel, op een actuele gebeurtenis: weg met de paparazzi, leve de koningin, Van Mierlo moet weg of Gms moet blijven, nooit poep op de stoep.
Van de medewerker aan de opiniepagina worden beschouwelijkheid en onderbouwing verwacht: waarom ook China lid moet worden van de NATO, hoe de omroep moet worden ingericht, wat de voordelen zijn van een basisinkomen, waarom Nederland te gronde zal gaan als Bolkestein premier wordt, hoe justitie zou moeten optreden tegen rokers op de werkvloer, waarom God niet dood is.
Van overheidswege wordt inzake brandende kwesties wel eens een 'brede maatschappelijke discussie' aanbevolen of zelfs 'georganiseerd'. Waarom? In alle landelijke kranten en ook nog een aantal regionale is elk denkbaar onderwerp dagelijks inzet voor de breedst mogelijke maatschappelijke discussie.
Over de gemiddelde kwaliteit van de bijdragen op al die pagina's hoeven we, dunkt me, niet te klagen. Met de begrippen netjes, omzichtig, redelijk en beschaafd mogen ze - weer gemiddeld - wel getypeerd worden. Wat me daarbij steeds meer opvalt is het feit dat ze zo ontzettend op elkaar lijken - bijna alsof ze de standaarduitdrukking zijn van een algemeen volkskarakter. Wie weet. Maar het is ook mogelijk dat we de opinieschrijvers moeten zien als een specifieke groep met specifieke groepskenmerken op het terrein van stijl, argumentatie en woordgebruik. Ze hebben vaak iets deftigs, alsof ze zich hebben verkleed alvorens de pen ter hand te nemen. Verrassen doen hun ontboezemingen zelden, het zijn nooit blikseminslagen bij heldere hemel, het is altijd weldenkend, en ze zijn allemaal geschreven in wat je de opiniepaginataal zou kunnen noemen.
Waar precies de 'kanttekeningen en opvattingen' vandaan komen die H.J.L. Vonhoff heeft gebundeld, is niet geboekstaafd. Sommige zullen in het Liberaal Reveil hebben gestaan, bij andere herken je een oorspronkelijke toespraak, in veel gevallen is sprake van gelegenheidsstukken, en allemaal zijn ze geschreven in het opiniepaginaproza. Netjes, omzichtig, redelijk, beschaafd en weldenkend, maar je komt geen zin, geen formulering en eigenlijk ook geen gedachtengang tegen waar je even van schrikt of zelfs maar van opkijkt.
Van Vonhoff, die behalve kamerlid, staatssecretaris (van CRM), burgemeester en commissaris van de koningin ook nog geschiedenisleraar is geweest, zou je kunnen verwachten dat hij, eenmaaal op 'eigen' veld, de zondagse jas wel even zou afleggen om fris en vrolijk de mens achter de politicus te laten zien. Maar dat valt tegen. Zijn historische bespiegelingen - over Willem van Oranje, de Unie van Utrecht, Johan de Witt, Samuel van Houten - zijn even 'beleefd', enerzijds-anderzijdserig en onverrassend als wanneer hij over de voors en tegens van het referendum filosofeert, of over de kansen van een VVD-PvdA-coalitie (1974 en 1994), of over het al dan niet bestaan van een liberaal cultuurbeleid. Het is net alsof hij, ook als hij zich aan de zestiende eeuw waagt, politiek op z'n tellen moet passen.
De bundel heet Vind ik wat ik vond?, en die titel is niet alleen typerend voor het soort olijkheid waarmee Vonhoff zich graag wil laten kennen, maar in hoge mate ook voor de aard van de verzamelde stukken. Het instituut van de opiniepagina zou binnen een maand failliet zijn als er niet zoveel Nederlanders waren die ergens iets van 'vinden' en daar bovendien ruchtbaarheid aan willen geven; ik denk ook dat de hoeveelheid meningen per vierkante kilometer nergens zo groot is als bij ons.
Maar Vonhoff doet er als het ware nog een schepje bevenop. 'Het is een menselijke eigenschap', schrijft hij in een woordje vooraf, 'om de opvattingen die men heeft als zo vanzelfsprekend te beschouwen, dat men zich vaak niet kan voorstellen dat men er vroeger anders over heeft gedacht.' Deftige manier om een waarheid als een koe onder woorden te brengen - maar de auteur heeft, om zo te zeggen, de koe ook bij de horens gevat, en een groot aantal van zijn oudere stukken van een 'inleidende opmerking' voorzien, 'met de bedoeling het toen geschrevene te toetsen aan de opvattingen van dit ogenblik'.
Dubbele opinie dus eigenlijk, maar het rendement is wat mager. Voorzover Vonhoffs opvattingen in de loop der jaren zouden zijn gewijzigd, moet je de verschillen onder een loep zoeken: de omzichtigheid blijkt altijd machtiger te zijn geweest dan de kans dat de schrijver een eerder ingenomen standpunt fundamenteel zou hebben moeten herzien. Vonhoff, mogen we vaststellen, heeft altijd gevonden wat hij nog steeds vindt, en misschien siert hem dat, maar voor de lezer zouden de verzamelde stukken van een grilliger schrijver spannender zijn geweest.
Jan Blokker
H.J.L. Vonhoff: Vind ik wat ik vond? - Kanttekeningen en opvattingen.
Prometheus; 240 pagina's;  39,90.
ISBN 90 5333 562 5.

Foto
	H.J.L. Vonhoff FOTO HARRY COCK

