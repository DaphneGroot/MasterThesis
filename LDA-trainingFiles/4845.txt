	Koek die als een gek op je afkwam
	Ze waren met z'n zessen, de allereerste meisjes van Verkade in 1891, en waarschijnlijk niet veel ouder dan twaalf, zodat ze niet langer de bescherming genoten die Van Houtens Wet op de Kinderarbeid tot die leeftijd bood. Van het toch al naargeestige fabriekswerk was hun handwerk ook nog eens het minst aantrekkelijk: ze schuurden met zand en water de godganse dag lege blikken schoon die waren teruggekomen van de klanten en door het mannelijke personeel weer moesten worden gevuld met verse beschuit uit de vijf jaar eerder door Ericus Verkade opgerichte Stoom Brood- & Beschuitfabriek 'De Ruyter', later Verkade & Comp..
Machines kregen de blikken niet rein genoeg en aan jongens heerste gebrek door de zuigende werking van een andere grote werknemer in de buurt, de Artillerie Inrichting bij de Hembrug. Het in dienst nemen van meisjes was een noodzakelijk kwaad, dat Verkade op afkeurende reacties - in kerkelijke kring viel de term zedeloosheid - kwam te staan. De heersende opvatting was dat er maar een kleine stap lag tussen fabrieksarbeid door 'lichtzinnige' vrouwen en de prostitutie. Bezorgde burgeressen deden wat in hun vermogen lag om de ongeschoolde meisjes door middel van avondonderwijs (handwerken, koken, lezen en schrijven) te verheffen.
Ineke Hogema en Ivonne van der Padt larderen de bedrijfshistorie in hun Ruytermeisjes en Verkadevrouwen - Een eeuw vrouwenarbeid bij de Zaanse zoetwarenfabrikant (Scriptum; ÂŸ 39,90) met herinneringen in monoloogvorm van enkele generaties werkneemsters bij de grootste en bekendste koekfabriek van Nederland. Hoewel Verkade vestigingen opende (en inmiddels weer sloot) in 's-Hertogenbosch, Weert en Leeuwarden, richten zij zich op de fabriek waar het allemaal begon, die in Zaandam.
Net als in de vergelijkbare monografie Bitterzoete koekjes van Sylvia Loesberg uit 1993, over het ongeveer terzelfdertijd in Rotterdam-Crooswijk gestichte bedrijf van de Brabander Cornelis Jamin, vallen ondanks het vuile en zware werk veel herinneringen betrekkelijk positief uit. Werd je bijvoorbeeld bij Jamin aan de kersenbonbons gezet, dan kon je tegen vijven 'lekker teut' zijn. Bij Verkade, waar ook wel van de brandewijn werd genipt, had je weer mazzel als je de cae noir, het fameuze 'likkoekje', mocht maken, want het met de hand opbrengen van het laagje lichtbruine suikerglazuur gebeurde zittend, terwijl overal aan de lopende band werd gestaan. Weer later gold het glaceren van bonbons als 'elitewerk'.
Na de schuursters werden rond de eeuwwisseling de eerste inpaksters aangesteld. Beschuit in diverse soorten en maten - de gewone later per acht in een zakje waarop de pakster ook een sluitzegel moest lijmen - vormde de hoofdmoot van de Verkade-productie, naast de honing-ontbijtkoek, gember-, sukade- en kwartjeskoek.
Fabrieksbrood werd een zorgenkindje. De aanvoer van meel en andere grondstoffen stokte regelmatig, een uitvloeisel van de Eerste Wereldoorlog. Toen de nieuwe Arbeidswet van 1919 een werkweek van maximaal 45 uur toeliet, en ook het nachtwerk aan banden werd gelegd, staakte Verkade de broodfabricage. Suiker was er wel steeds voldoende. Op de plek van de afgebroken roggebroodovens werd de fabricage van borstplaat, fondant en karamel ter hand genomen.
Geleidelijk kregen vrouwen de overhand bij de zich uitbreidende productie. 'Op de beschuit zat ik aan de lopende band, die kuiltjes had waar het deeg in moest. In iedere hand had ik zes balletjes die ik op die band moest doen. Ik werd er af en toe wel tureluurs van.' Een collega: 'Wij moesten er doppen opdoen. Zo kreeg je dan de beschuitvorm. (. . .) Daarna werden ze gebakken. Als ze er dan uitkwamen, had je bolders, die werden dan doormidden gesneden en nog een keer gebakken en dan had je beschuit.'
De opvolgers van Ericus Verkade streefden voortdurend naar verbreding van het assortiment. Een branche-vreemd artikel, het waxinekaarsje (aanvankelijk een nachtlichtje, na de komst van de elektriciteit pas in gebruik als theelichtje), was al sinds het begin van de eeuw een succesvol artikel, waarvan de productie pas een jaar of tien geleden werd gestaakt. Maar de meeste energie, geld en opgedane know-how werd gestoken in het assortiment koekwaren en chocola, in het bijzonder de handgemaakte bonbons die vanaf 1919 in aantrekkelijke cadeaudozen werden verkocht.
Ook de secundaire arbeidsvoorwaarden werden beter. Menige arbeidster at in de kantine haar meegebrachte boterham met heus bestek: 'Wij aten (thuis) ook alleen maar met een vork, nooit met een mes erbij. Brood, dat at je met je handen.' De kantine was voor mannen verboden, op de werkvloer konden romances wel opbloeien. 'Mijn aanstaande man zat op de toffees, dat was aan onze kant', en: 'Het leek soms wel een huwelijksbureau.' Zeer te spreken zijn de werknemers over de zorgen waarmee Verkade hen in de oorlogsjaren 1940-'45 omringde. Er was warm eten tussen de middag - het bedrijf had 'eigen volkstuinen' in de Beemster - en als er geen treinen reden kreeg iedereen toch doorbetaald. Later liep het bedrijf voorop met de inrichting van een kinderdagverblijf (1961).
De arbeid bleef zwaar. Een vrouw vertelt hoe haar handen na thuiskomst lang bleven natrillen. 'Vooral de Croquetjes, die kleine lange koekjes, kwamen als een gek op je af. Daar kreeg je soms de zenuwen van.' Maar automatisering en mechanisering schreden voort. De slogan 'Meisjes komt werken bij Verkade', in de volksmond aangevuld met 'en neem gerust je moeder mee' kon het archief in van de inmiddels Koninklijke Verkade (maar de wervende tekst is daar nergens zwart op wit terug te vinden). De laatste Verkade-telg verliet het overgenomen en gereorganiseerde bedrijf en nieuwe producten als de Sultana worden geheel machinaal vervaardigd.
Adriaan de Boer

Foto
	'De zakjes moest je dichtvouwen, daarna plakte je er een zegel op' (citaat uit 1930). FOTO UIT 'RUYTERMEISJES EN VERKADEVROUWEN'

