Eencellige.
Microscopische foto van een eencellig pantoffeldiertje
Eencelligen zijn organismen die overeenkomen in het kenmerk dat ze uit één cel bestaan. Alle eencelligen worden gerekend tot de micro-organismen. Er zijn prokaryote en eukaryote eencelligen.
Prokaryoten hebben een eenvoudige bouw zonder een celkern. Hiertoe behoren de bacteriën en de Archaea. Prokaryoten zijn vaak eencellig.
Eukaryoten hebben een complexere bouw met verschillende organellen zoals een celkern. De andere aanwezige organellen zijn onder andere de mitochondriën, het golgi-apparaat, het endoplasmatisch reticulum en onder andere bij planten en algen de plastiden. Tot de eencellige eukaryoten behoren de protozoa zoals amoeben, veel soorten algen (van de roodwieren, bruinwieren en groenwieren) en pantoffeldiertjes. Eukaryote organismen hebben veel grotere cellen dan prokaryoten – het volume kan wel een factor 1000 maal groter zijn. Doordat de cellen gecompartimenteerd zijn in organellen kunnen ze meer soorten reacties tegelijk laten plaatsvinden in hun cytoplasma en zijn die reacties efficiënter.
Alle meercellige organismen behoren tot de eukaryoten.
Virussen bestaan niet uit cellen en worden niet tot de levende materie gerekend.
Geschiedenis.
Louis Pasteur noemde de eencelligen infusoria in zijn werk "Animalcules infusoires vivant sans gaz oxygene libre et determinant des fermentations" (1861).
