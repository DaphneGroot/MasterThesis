	Roozendaal soms iets te glad ondanks goede tekst en muziek
	Maarten van Roozendaal en Kim Soepnel met Adem uit. De Kleine Komedie Amsterdam 18 februari. Herhaling: t/m 22 februari. Tournee.
Beschadigde mensen zijn een aantrekkelijk onderwerp voor tekstdichters als Maarten van Roozendaal. Hij heeft een sterke voorkeur voor mensen die hun heil in de kroeg zoeken. Want troost is nodig voor het mislukte huwelijk, de gedeukte carrire, het beeld van dode soldaten op tv, en het onbevredigende opstaan na een liefde voor n nacht. Van Roozendaal noemt zichzelf iemand die 'altijd aan de rand van de goot zijn evenwicht net kan bewaren'.
Die teksten zijn vaak impressionistisch. De contouren van de 'blues-situatie' worden geschetst en de details kunnen door de toehoorder met enige fantasie worden toegevoegd. Soms weet Van Roozendaal met een minuscuul detail een compleet verhaal haarscherp weer te geven. Zoals over de postbode die zelfmoord pleegt: ansichten aan de vloedlijn.
Ook de muziek is dik in orde bij Van Roozendaal. Hij speelt prachtig piano en laat de begeleiding naast de tekst regelmatig een eigen leven leiden, om in fraaie harmonie met de woorden te eindigen. Hij heeft de neiging om de lettergrepen behoorlijk op te rekken, waardoor het met zijn rauwe stem net iets te pathetisch dreigt te worden. Maar dat is zelden hinderlijk. Randy Newman, Tom Waits, David Ackles noem de grote namen maar op. Hij komt echt in de buurt.
Kim Soepnel weet perfect hoe zij met haar contrabas extra accenten moet geven. En soms brengt zij met een enkele pluk aan de snaren de gothische muziek tot eenvoud terug. Heel mooi allemaal. Wat hebben die twee een fraaie cd gemaakt. En toch.
Op het podium ziet het er anders uit. Dan gaat Van Roozendaal een beetje scheef op de pianokruk zitten en gooit zijn linkerbeen over het rechter. Er staat geen kan water maar vijf gevulde glazen keurig op een rij, en na een paar liedjes wordt een glas in een teug geledigd. Zo'n kaal peertje dat tussen de piano en bas hangt. Wat moet dat? En die hond die wordt meegenomen en onder de piano ligt te slapen. Nou nou.
En dan wordt de bassist ook nog aangekondigd als Mevrouw Kim Soepnel en het publiek aangesproken met lieverds. Dan lijkt het echt alsof de artiest te veel naar die Amerikaanse gladjakkers heeft gekeken. Dan is het opeens te veel vorm die de inhoud en de geloofwaardigheid van de teksten ondergraaft. En dat is heel jammer.
Patrick van den Hanenberg

