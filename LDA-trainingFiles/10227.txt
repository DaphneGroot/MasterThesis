Acda en De Munnik.
Acda en De Munnik was een Nederlands cabaret- en muziekduo bestaande uit Thomas Acda en Paul de Munnik. Hun Nederlandstalige popliedjes worden over het algemeen beschouwd als eenvoudig en kundig in elkaar gezet, waardoor de aandacht van de luisteraar als automatisch naar de teksten toe wordt getrokken. De teksten gaan voornamelijk over de liefde, de jeugd en het leven. De groep heeft de harmonische zang tussen beide artiesten tot handelsmerk verheven. Samen met Van Dik Hout vormden Acda en De Munnik de formatie De Poema's. In 2014 kondigden ze aan te stoppen. Op 30 maart 2015 hielden ze hun laatste concert in het Koninklijk Theater Carré.
Opkomst: 1989–1995.
Thomas Acda (6 maart 1967) en Paul de Munnik (30 september 1970) ontmoetten elkaar in 1989 voor het eerst op de Kleinkunstacademie te Amsterdam. In de kelder van het gebouw aan de Keizersgracht maken ze voor het eerst samen muziek. Twee jaar later maken ze samen een ingewikkeld theaterprogramma getiteld: "Waarom zweeg Sam?". In 1993 maken ze samen een afstudeerproductie: Spectacle Coupé. Hiermee winnen ze de Pisuisse-prijs, een aanmoedigingsprijs voor veelbelovend talent.
Doorbraak: 1995–2002.
In 1995 maken ze samen een theaterprogramma, "Zwerf'on". David Middelhof staat het duo muzikaal bij op de gitaar. De show doet het goed en in 1997 brengen ze een eerste cd uit genaamd Acda en De Munnik, deels gevuld met liedjes uit het theaterprogramma.
Bij hun volgende theaterprogramma, "Life is what happens to you while you're busy making other plans - John Lennon" wordt ook een album gemaakt, Naar huis, en de eerste single van dat album, Niet of nooit geweest, wordt de eerste hitsingle van de band. Het is dé grote zomerhit van 1998 en bereikt de tweede positie in zowel de Nederlandse Top 40 als de Mega Top 100. Dit is de enige grote hit van Acda en De Munnik. Desondanks zijn ze een van de meest succesvolle Nederlandse bands als het gaat om albumverkoop. Van dit album behalen ook Laat me slapen en Het regent zonnestralen nog enig succes.
Na dit succes gaat de band ook optredens geven waarin niet cabaret maar muziek de hoofdmoot vormt. In 1999 wordt een livealbum, Op voorraad uitgebracht. Het duo gaat vervolgens weer het theater in, met het programma "It's only cabaret but I like it", en hierop volgt het album "Hier zijn". Van dit album komt het hitje De kapitein (deel 2), en ook Verkeerd verbonden wordt nog uitgebracht.
In 2001 wordt nog de cd Live met het Metropole Orkest uitgebracht met het Metropole Orkest, en een jaar later komt een bundeling uit van de drie eerdere theaterprogramma's onder de naam Trilogie.
Ren Lenny ren: 2002–2007.
Voor het volgende album, Groeten uit Maaiveld werd een andere formule gekozen: het album werd uitgebracht zonder dat er een theaterprogramma bij werd gemaakt. De singles Ren Lenny ren en Groeten uit Maaiveld hiervan werden redelijk succesvol. De band toert rond met muziek.
Acda en De Munnik maakt een muzikaal uitstapje door samen met Van Dik Hout de band De Poema's te vormen. Ze brengen hiermee een album, getiteld Best of De Poema's, uit waar de hits Mijn houten hart en Zij maakt het verschil vanaf komen.
Na dit avontuur maakt het duo toch weer een theatershow, ditmaal een onvervalste rockopera, genaamd "Ren Lenny ren". Tevens brengen ze een nieuw album uit, Liedjes van Lenny. Het album is een stukje harder dan hun eerdere werken, en moet hierom een hoop kritiek verduren.
In 2005 wordt een verzamelalbum uitgebracht: Adem (dat voortvloeit uit de naam van de band: Acda en DE Munnik). Acda en De Munnik toeren nog een tijdje, maar werken in 2006 tijdelijk los van elkaar. Paul de Munnik brengt nog een album "Op weg naar huis" uit met Kees Prins en JP den Tex en trekt met hun liedjesprogramma langs de Nederlandse theaters.
Herstart: 2007–2013.
Na de tijdelijke pauze hebben Acda en De Munnik in 2007 een contract getekend bij Universal Music. Op 9 november 2007 verscheen de single 'Dan Leef Ik Toch Nog Een Keer'. Dit is een nieuw lied met een ouderwetse 'Acda en De Munnik'-sound. Op 23 november verscheen het nieuwe album van Thomas Acda en Paul de Munnik, getiteld 'Nachtmuziek'. Ook op dit album worden Thomas Acda en Paul de Munnik begeleid door hun vaste band bestaande uit David Middelhoff, Dave van Beek en JB Meijers. 'Nachtmuziek' is, vergeleken met voorgaand werk, anders qua stemming. Persoonlijke problemen van met name Thomas Acda lijken de plaat te hebben beïnvloed. De heren kondigden zelf al aan dat het een 'donker' en persoonlijk album zou zijn, maar de 'hoop zou domineren'. In 2007 startten ze ook een nieuwe theatertour onder de titel 'Acda en De Munnik spelen', met liedjes van 'Nachtmuziek'. In deze voorstelling wordt niet alleen muziek gespeeld, maar ook wat cabaret. Het duo werd bij deze voorstelling wederom begeleid door David Middelhoff, op gitaar en basgitaar.
In 2009 komen Acda en De Munnik weer met nieuw werk. Er verschijnt een single, genaamd 'Ik Blijf Jouw Leven Lang Bij Mij', in september van dat jaar. Een maand later zal het nieuwe album 'Jouw leven lang bij mij' in de winkels liggen. De heren beloven dat de somberheid van 'Nachtmuziek' definitief voorbij is en dat de vertrouwde sound zo goed als terug zal komen. De eerste single van het album, 'Ik Blijf Jouw Leven Lang Bij Mij', klinkt anders dan gebruikelijk, aangezien Ken Stringfellow deze gemixt heeft. In januari 2010 beginnen de heren met hun nieuwe theatertour 'ODE' met in 2011 een vervolg onder de titel 'ODE II'. 'Woorden van een ander' is de nieuwe single van de band die in de nieuwe theatershow wordt gespeeld.
In april 2011 wordt de nieuwe cd opgenomen in The Sun Studio in Memphis waar ook de grote hits van Elvis en Johnny Cash zijn opgenomen. Hiervoor maken ze elke dag een radiodagboek in de Roodshow op NPO Radio 2 en houden ze de fans op de hoogte via Twitter.
Eind 2011 mogen Nick & Simon de Symphonica in Rosso-concerten geven, en Acda en de Munnik is daar een van de gasten. In plaats van eigen nummers te spelen besluiten de jongens een partnerruil te doen. Thomas neemt met Nick het nummer Sterker nu dan ooit op en Paul met Simon het nummer Kijk me na. De nummers komen eind augustus op de eerste en tweede plaats van de Single Top 100 binnen, en beide nummers behalen de zevende plaats in de Top 40 en de eerste in de Single top 100. Beide nummers staan ook op het volgende album van Acda en de Munnik.
In het theaterseizoen 2011–2012 komen Acda en de Munnik weer terug in het theater met een nieuwe show: 't Heerst. In ‘’t Heerst’ worden twee vrienden op hun reis door Amerika overvallen door een apocalyptische storm. Als de wind is gaan liggen, blijken de mannen terechtgekomen te zijn in een decor van een stilstaande storm. Terwijl ze wachten op hulp, ontspinnen zich scènes, diepere gesprekken en alles wat de heren kunnen verzinnen om de tijd te verdrijven, natuurlijk afgewisseld met prachtige liedjes. Paul en Thomas worden live bijgestaan door (bas)gitarist David Middelhoff, bandlid van het eerste uur.
Tegelijk met de start van deze tournee verscheen in maart het gelijknamige album van het duo.
Mijlpaal en aankomend einde: 2013–2015.
Op maandag 3 juni wordt bekend dat Acda en de Munnik de Radio 2 Mijlpaalprijs ontvangen voor hun betekenis in de Nederlandse popmuziek. De prijs wordt uitgereikt op 8 september op het speciale Mijlpaalconcert, waarbij luisteraars en fans via de site een speciale setlijst kunnen samenstellen. Tijdens het concert zijn naast de vaste band ook gastartiesten aanwezig: oud-bandlid Diederik van Vleuten speelt mee als toetsenist, een deel van Van Dik Hout speelt samen met Acda en de Munnik twee nummers van De Poema's en de Mijlpaalprijs wordt uitgereikt door Guus Meeuwis.
Op 7 augustus 2013 gaat de nieuwe single "Draaien" in première op Radio 2. Twee dagen later is de single verkrijgbaar via iTunes. Op 13 september verschijnt het verzamelalbum "Alle Singles", met daarop alle singles van Acda en de Munnik en De Poema's. "Draaien" is een exclusieve bonustrack.
Op 4 maart 2014 maken Acda en de Munnik in De Wereld Draait Door bekend te stoppen als duo, na het houden van een laatste afscheidstournee in seizoen 2014-2015. Reden hiervoor is dat ze van mening zijn dat ze met hun laatste theaterprogramma "'t Heerst" iets hebben neergezet wat ze niet snel meer zullen overtreffen; daarnaast willen ze meer tijd maken voor andere projecten. Onder de noemer "...NAAM..." gingen ze samen met hun vaste band nog eenmaal langs de theaters trekken met een dwarsdoorsnede van hun repertoire. Deze tournee eindigde op 30 maart 2015 in Koninklijk Theater Carré.
Op 21 januari 2016 trad het duo toch nog één keer op tijdens De Vrienden van Amstel LIVE!. Paul de Munnik zei dat dit echt eenmalig was, omdat ze nog geen afscheid hadden genomen van het publiek van De Vrienden van Amstel live, waar ze veel plezier mee hadden.
Bandleden.
Naast Thomas Acda en Paul de Munnik maakt David Middelhoff al vanaf het eerste album in 1997 vast deel uit van de band. Drummer Kasper van Kooten en toetsenist Diederik van Vleuten speelden mee op de eerste 4 albums. Sinds 2002 zijn zij vervangen door gitarist/toetsenist JB Meijers en drummer Dave van Beek.
Amsterdam.
Veel nummers van Acda en de Munnik spelen zich af in Amsterdam, of gaan zelfs over de stad. Voorbeelden zijn "De stad Amsterdam" en "Amsterdam (hij die slentert)". "Als het vuur gedoofd is" en "Vondelpark vannacht" spelen zich deels af in het Vondelpark. "Eerste Helmersstraat" is een straat nabij het Vondelpark. Ook in andere nummers is het duidelijk dat het (waarschijnlijk) over Amsterdam gaat, zo speelt "Dag Esmee" zich af op de Wallen en "In gedachten" langs grachten. Heel bijzonder gaat "Kop van Zuid" juist over een wijk van Rotterdam.
Mensen van vroeger.
Een behoorlijk aantal nummers gaat over oude liefdes en voormalige vrienden. Zo gaat "Andere maan" over voormalige vrienden en "Kees" over een overleden persoon. Op het debuutalbum staan veel van deze nummers: "Henk" en waarschijnlijk "Lopen tot de zon komt" gaan over een oude liefde en "Dag Esmee" over een voormalig schoolgenoot. "Halve zinnen", "Jaren ver van hier" en "Jij hoort bij mij" gaan (waarschijnlijk) zelfs over een oude onuitgesproken liefde. In de meeste gevallen zijn deze nummers melancholisch.
Zwerven.
Ook zwerven is een terugkerend thema voor Acda en de Munnik. De eerste theatershow gaat er voor een deel over, en ook een aantal nummers spreken van zwerven, weglopen of rondslenteren, zoals "Lopen tot de zon komt", "Zwerf'on", "Vandaag ben ik gaan lopen" en "Amsterdam (hij die slentert)".
Terugkerende personages.
Herman is de hoofdpersoon in de nummers "Als het vuur gedoofd is" en Het regent zonnestralen, en komt aan zijn einde in de sketch "Voicemail", die ook op het album "Jouw leven lang bij mij" staat.
Aan Lenny, vooral bekend van de hit "Ren Lenny Ren" zijn ook een album Liedjes van Lenny en een theatershow "Ren Lenny Ren" gewijd.
