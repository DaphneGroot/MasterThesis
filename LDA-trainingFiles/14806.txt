Hatikwa.
Hatikwa, wat in het Hebreeuws (התקווה) 'de hoop' betekent, is het officiële volkslied van Israël.
Tekst.
De tekst van het lied werd in 1886 geschreven door de Britse, uit Bohemen afkomstige dichter Naphtali Herz Imber. De tekst is later nog enigszins aangepast.
Hatikwa gaat over de hoop dat het Joodse volk terugkeert naar het land van zijn voorvaderen. Toen in 70AD het Romeinse leger onder leiding van Titus de Tempel in Jeruzalem vernietigde, gingen joden vandaar in ballingschap.
Het lied werd geadopteerd als lied van de zionistische beweging op het eerste zionistisch congres in 1897 in het Zwitserse Bazel. Het in het eerste couplet genoemde Zion symboliseert Jeruzalem.
Melodie.
De beroemde Tsjechische componist Bedřich Smetana had in 1872 een reeks symfonische gedichten "Má vlast", "Vltava" (ook bekend onder de Duitse naam "Die Moldau") gecomponeerd. De melodie daarvan zou hij ontleend hebben aan het in de 16e eeuw in Italië door Giuseppino del Biado geschreven lied 'La Mantova', later bekend als populair volksliedje 'Ballo di Mantova'. Tijdens de renaissance was deze melodie wijd verspreid in Europa.
Deze 16e-eeuwse melodie vond ook zijn neerslag in het (oude) christelijke lied "Door de wereld gaat een woord"."
De melodie van de Hatikwa wordt echter toegeschreven aan Samuel Cohen die in 1870 op 8-jarige leeftijd met zijn joodse familie uit Bessarabië naar Palestina was geëmigreerd. Hij zou het muzikale thema hebben afgeleid van 'La Mantovana'. Zelf beweerde hij dat hij de melodie ontleend had aan een Roemeens volksliedje (mogelijk "Carul cu boi" - "Vervoer met ossen"). Een aantal structurele elementen hiervan zouden in Hatikwa terug te vinden zijn.
Volkslied.
Hoewel het lied al vanaf het begin het volkslied van Israël is, werd pas in 2004 de status ervan als zodanig voor het eerst in hoofdwetgeving opgenomen. Er is wel voorgesteld het als volkslied te vervangen door Jeruzalem van goud.
Op het lied komt kritiek van Arabische Israëliërs omdat het lied specifiek over Joden in Israël gaat.
Tekst.
Hieronder het eerste couplet en het refrein, in het Hebreeuws en in transcriptie.
