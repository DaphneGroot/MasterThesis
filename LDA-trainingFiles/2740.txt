	'Mbo heeft honderden miljoenen extra nodig'
	Van onze verslaggever
Robert Sikkes

DEN HAAG
Het is de komende vier jaar erop of eronder voor het middelbaar beroepsonderwijs. Dat is de wat pessimistische conclusie van het rapport met de optimistische titel Sprong naar kwaliteit, waarmee maandag het fusieproces in het mbo werd afgesloten. Een van de grote problemen van het mbo is simpelweg geldgebrek, zegt H. van Nieuwkerk, voorzitter van het procesmanagement dat in opdracht van het ministerie van Onderwijs de fusies begeleidde.
'De opleidingen hebben geen kapitaal op de plank liggen om te investeren in nieuwe ontwikkelingen. Bovendien staan de meeste regionale opleidingen centra of roc's er financieel toch al niet zo goed voor. Ze moeten het ene project na het andere binnenslepen om uit de kosten te kunnen komen. De overheid moet iets doen aan de structurele bekostiging.'

- Hoeveel moeten de roc's er dan bij hebben?
'Dan hebben we het over een bedrag van tussen de 500 miljoen en een miljard.'

- In de verkiezingsprogramma's is het mbo als prioriteit voor investeringen vrijwel totaal afwezig; alle aandacht gaat uit naar het basisonderwijs.
'Dat geld moeten we krijgen door ons belang te bewijzen. We gaan niet op het Binnenhof lopen met een spandoek: wij krijgen te weinig en het basisonderwijs te veel.'

Vrijwel geruisloos zijn de ruim veertienhonderd aparte scholen voor middelbaar beroepsonderwijs, volwasseneneducatie en basiseducatie in tien jaar tijd gefuseerd tot 64 enorme regionale opleidingen centra. Wat omvang betreft zijn zij gemiddeld groter dan hogescholen en universiteiten. Zo zal bijvoorbeeld het Roc Amsterdam ongeveer 35 duizend leerlingen en cursisten tellen.
Het idee is dat de regionale opleidingen centra binnen hun stad of streek alle mogelijke beroepsopleidingen kunnen aanbieden. En dat zij vervolgens slim inspelen op de ontwikkelingen in de plaatselijke economie. In het eindrapport Sprong naar kwaliteit, waarin wordt teruggeblikt op tien jaar fuseren, wordt regel na regel het maatschappelijk belang van het mbo benadrukt.
Zonder mbo'ers die kunnen rekenen of tekenen, geen Betuwelijn of vlotte oplevering van de duizenden nieuwbouwprojecten, is de stelling in het rapport. In de 'kenniseconomie' is niet alleen het aantal hoger opgeleiden van belang, maar vooral het algemene scholingsniveau van de bevolking. 'Het mbo is eigenlijk de belangrijkste vorm van vervolgonderwijs: ruim 60 procent van alle jongeren zit op een mbo-opleiding', aldus Van Nieuwkerk, behalve procescordinator tijdens de fusies ook nog voorzitter van het college van bestuur van het roc TRE-Groep in Den Haag.
De fusies waren volgens hem noodzakelijk om te voorkomen dat binnen het beroepsonderwijs of de volwasseneneducatie te kleine, nauwelijks levensvatbare scholen zouden ontstaan. 'Nu is de continuteit van het beroepsonderwijs in elke regio gewaarborgd.'
Een tweede doel was samenhang aan te brengen tussen alle verschillende vormen van mbo. Lange en korte opleidingen, leerlingwezen, voltijd- en deeltijdonderwijs. Door een grotere samenhang zou de enorme uitval van leerlingen kunnen worden bestreden. Maar net nu het fusieproces is afgerond, besloot de Tweede Kamer een parlementair onderzoek in te stellen naar de uitval in het mbo.
Van Nieuwkerk: 'Het is heel goed mogelijk dat het rendement in het lang mbo, de vierjarige opleidingen, niet omhoog is gegaan. Maar dat wil niet zeggen dat er geen succes is geboekt: het is mijn indruk dat veel meer jongeren in leerlingwezen en kort mbo een diploma halen in plaats van vroegtijdig de opleiding te verlaten.'

- In het eindrapport staat dat nu alle aandacht moet uitgaan naar het primaire proces, het lesgeven, maar is dat niet een beetje laat, als toch een belangrijk doel was om het rendement van het beroepsonderwijs te vergroten?
'Als een stad als Den Haag na tien jaar suffen eindelijk weer wat vitaler wordt en de binnenstad op z'n kop staat, weet je dat de winkeliers in het centrum minder omzet hebben.
'Zo'n complex fusieproces in het mbo kost nu eenmaal ook energie, geld en creatief talent dat je niet ergens anders voor kunt benutten. De sleutel tot succes is dat de schaalvergroting nu moet leiden tot het in stand houden van de kleinschalige afdelingen en scholen, een omgeving waar leerlingen en cursisten zich prettig voelen. Dat beseffen de roc-directies ook wel.'

Foto
	GRAPHIC: Schaalvergroting in het middelbaar beroepsonderwijs

