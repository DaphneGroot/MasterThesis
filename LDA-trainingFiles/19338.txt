Copyleft.
Gespiegeld copyrightteken, een gangbaar symbool voor copyleft
Copyleft is de toepassing van de auteursrechtwetgeving om het publiek de vrijheid te geven om een werk en alle daarvan afgeleide werken te wijzigen en te herdistribueren, en het daarbij onmogelijk te maken het werk of afgeleide werken te herdistribueren onder voorwaarden die die vrijheid beperken. Het woord "copyleft" kan hierbij gezien worden als een parodie op "copyright" (het woord "right" betekent in het Engels naast 'recht' tevens 'rechts', en 'left' verwijst dan naar het tegenovergestelde: links), waarbij men, in de traditionele toepassing, een bepaalde creatie juist afschermt van vrije distributie.
Copyleft zorgt ervoor dat wijzigingen die door anderen worden gemaakt en verspreid later altijd opnieuw kunnen worden veranderd. Op deze manier kan niemand het werk aan het publiek 'ontfutselen' door het aan te passen of in eigen werken op te nemen en het vervolgens onder een eigen, meer beperkte licentie uit te geven. Op deze manier kan het originele werk én alle afgeleiden daarvan steeds weer vrij worden aangepast, uitgebreid en verbeterd.
Copyleft onderscheidt zich daarin van 'laksere' licenties zoals de BSD-licenties die wél toestaan dat men (delen van) het werk of afgeleiden daarvan onder een propriëtaire licentie herdistribueert.
De GPL was een van de eerste licenties die op deze manier functioneert. Deze licentie is voornamelijk bedoeld voor software. De Free Software Foundation heeft nog twee andere copyleft-licenties opgezet: de LGPL en de GFDL. Deze laatste werd gebruikt door Wikipedia, tegenwoordig gebruikt die online-encyclopedie de CC BY-SA-licentie van Creative Commons, ook een copyleft-licentie.
