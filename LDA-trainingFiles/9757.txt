Haemophilus influenzae.
"Haemophilus influenzae" type b, afgekort Hib, is een bacterie. De bacterie wordt door hoesten en niezen van de ene op de andere persoon overgebracht. Ongeveer 5 procent van de gevallen van meningitis (= hersenvliesontsteking) bij zuigelingen en peuters in Nederland wordt veroorzaakt door de Hib-bacterie. Van de 100 kinderen die Hib-meningitis krijgen, overlijden gemiddeld 2 kinderen en bijna 10 kinderen houden er een ernstige handicap (doofheid, epilepsie, geestelijke achterstand) aan over. Daarnaast kan de Hib-bacterie nog andere ernstige verschijnselen veroorzaken, zoals epiglottitis (=zwelling van het strotklepje, waardoor kinderen kunnen stikken), middenoorontsteking (otitis media), sinusitis en ontsteking van de gewrichten.
Vaccinatie met Hib-vaccin biedt volledige bescherming tegen Hib-ziekten. Maar zoals hierboven al staat vermeld wordt hersenvliesontsteking maar in 5 procent van de gevallen veroorzaakt door de Hib- bacterie. Kinderen die tegen Hib-ziekten zijn ingeënt kunnen dus wel nog hersenvliesontsteking krijgen die door een andere bacterie of virus wordt veroorzaakt. De vaccinatie is opgenomen in het Nederlandse Rijksvaccinatieprogramma.
Het vaccin is een geconjugeerd vaccin. B-cellen met een immunoglobuline tegen het polysacharide van het vaccin zullen het conjugaat opnemen. De proteïne-component van het vaccin zal gepresenteerd worden op het oppervlak van de B-cel met behulp van klasse II MHC moleculen, de T-helper-cel zal hier op binden en hierdoor zal de B-cel geactiveerd worden zodat de B-cel antilichamen gaat aanmaken tegen het bacterieel polysacharide.
Om "Haemophilus influenzae" te kweken op een voedingsbodem dienen de X én de V factor aanwezig te zijn (bijvoorbeeld chocoladeplaat of bloedplaat met voedster). Met 'voedster' wordt hier bijvoorbeeld een "Staphylococcus aureus" bedoeld die op de bloedagarplaat wordt meegeënt en zodoende de X en de V factor levert voor de groei van de "Haemophilus influenzae".
