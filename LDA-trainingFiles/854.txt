	Parijs zwalkt in niemandsland Afrika
	Van onze buitenlandredacteur
AMSTERDAM
Zeven weken lang moesten Franse militairen tandenknarsend toezien hoe de Centraal-Afrikaanse hoofdstad Bangui veranderde in een militair en etnisch mozaïek. Delen van de stad waren in handen van het regeringsleger, de rest werd gecontroleerd door muitende soldaten die tot andere stammen behoorden. De 1700 in het land gelegerde Franse troepen mochten van hun opperbevel alleen de belangrijkste verkeersaders bewaken.
Deze nieuwe Franse aanpak - non-interventie bij een intern conflict in een ex-kolonie waarmee een militaire pact is gesloten - was te danken aan president Chirac. Hij had tijdens de recente Frans-Afrikaanse top in Ouagadougou luidkeels betoogd dat Frankrijk inmiddels een fervent voorstander is van bemiddeling bij Afrikaanse strijd.
Bij twee eerdere muiterijen verleden jaar in de Centraal-Afrikaanse Republiek hadden de Fransen wél militair ingegrepen, en hadden op die manier de democratisch gekozen president Ange-Félix Patassé in het zadel gehouden. Deze keer, hoopte Chirac, zou Franssprekend Afrika zelf het probleem van de repeterende muiterij oplossen - gedirigeerd door Frankrijk natuurlijk. Vier Afrikaanse staatshoofden verdwenen na de top in Ouagadougou spoorslags richting Bangui om te bemiddelen.
Maar toen zaterdag twee Franse officieren door de muiters werden geëxecuteerd, knapte er iets in Parijs. Gesteund door driehonderd man versterkingen uit Tsjaad en Gabon gingen de Franse troepen de muiters te lijf: 'Operatie Zelfverdediging'. Bij die aanval, waarbij zwaar materieel werd ingezet, werden volgens Parijs tien muiters gedood. Volgens de opstandelingen kwamen 21 rebellen en elf burgers om het leven. Er werden 52 muiters gearresteerd.
De handelswijze in de Centraal-Afrikaanse Republiek duidt op grote Franse verwarring over de te volgen Afrika-politiek. Die zwalkt nu in het niemandsland tussen neo-kolonialisme en bevorderen van de democratie in Afrika.
Militaire ingrijpen (de neo-koloniale optie) in de Centraal-Afrikaanse Republiek loste tot twee maal toe niets op, want de muiterij herhaalde zich en kreeg een steeds politieker karakter. Niet-ingrijpen ('bevordering van de democratie') bleek evenmin een optie, want dat voedde de anarchie en leidde tot de dood van twee Franse officieren.
De linkse krant Libération noemt deze zwalkende aanpak 'op zijn best bedrieglijk en in het slechtse geval een capitulatie'. Het was volgens de krant een oerstomme zet om twee ongewapende blanke officieren te gebruiken om de rust terug te brengen in een rellerige wijk.
Er was die dag in diezelfde wijk al iemand gedood, en de rebellen gaven de Franse militairen daarvan de schuld. Dat er toch twee officieren heen werden gestuurd, duidt volgens Libération op de oude Franse arrogantie die is gebaseerd op het idee dat Afrikanen blanke Fransen als halfgoden zien en hen geen haar durven krenken.
Dankij het Franse militair vertoon is de Centraal-Afrikaanse Republiek nu voor de derde keer terug bij af. Franse militairen beheersen de stad en hebben zo een staakt-het-vuren geforceerd. De rebellen hebben gezegd de onderhandelingen weer te willen openen. Hun onderhandelingspositie is een stuk zwakker dan voor de Franse aanval. Een deel van de muiters is naar buurland Zaïre gevlucht. Anderen zitten verschanst in een kazerne.
President Patassé zal dus ook deze keer dankzij Franse hulp aan de macht blijven. Parijs betoogt dat de man democratisch gekozen is. Maar het laagje democratie in de Centraal-Afrikaanse Republiek stelt niets voor. Het land kent een lange traditie van corruptie en tribalisme. En ook Patassé heeft zich hier gretig schuldig aan gemaakt.
Zolang dergelijke praktijken doorgaan, voert Frankrijk een achterhoedegevecht door Patassé op alle mogelijke manieren in het zadel te houden. Het argument dat 'de democratie wordt verdedigd' komt met iedere nieuwe muiterij steeds ongeloofwaardiger over. De Franse troepen dienen nu meer als presidentiële garde in plaats van handhavers van de democratie, en worden gezien als partijdig.
De ervaringen in de Centraal-Afrikaanse Republiek moeten bovendien reden zijn voor Frankrijk om weer eens ernstig na te denken over de militaire aanwezigheid in Afrika. Want de stationering van bijna tweeduizend Franse soldaten in de Centraal-Afrikaanse Republiek heeft niet kunnen voorkomen dat het leger van dit land geheel langs etnische lijnen versplinterde. En de moord op de twee Franse officieren duidt erop dat ook van Afrikaans ontzag voor Franse militairen weinig meer over is.
Het meest waarschijnlijke scenario is dat Frankrijk binnen enkele jaren met zo weinig mogelijk gezichtsverlies zijn troepen weg zal halen uit de Centraal-Afrikaanse Republiek, en zich luid zal beijveren voor een Afrikaanse vredesmacht. Dat de kans heel groot is dat de Centraal-Afrikaanse Republiek vervolgens net als buurland Zaïre zal desintegreren moet dan maar op de koop toe worden genomen.
Fred de Vries

