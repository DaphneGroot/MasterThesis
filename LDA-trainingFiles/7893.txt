Titulatuur in het Nederlands hoger onderwijs.
Wie na afronding van een opleiding in het Nederlands hoger beroepsonderwijs en wetenschappelijk onderwijs een graad is verleend, heeft van rechtswege recht op het dragen van een titel. De wet schrijft voor welke titel bij welke opleiding behoort. Zij stelt het strafbaar om een titel te voeren die niet daadwerkelijk van rechtswege is verkregen.
De komst van de bachelor-masterstructuur heeft ertoe geleid dat universiteiten en hbo-instellingen uitsluitend nog graden verlenen, maar waarvan de bezitter de keus heeft de graad te voeren of de titel volgens artikel 7.20 lid 1 en lid 2.
Plaatsing van titels.
In Nederland (en in het buitenland) worden titels altijd prenominaal geplaatst, met andere woorden titels behaald in het hoger onderwijs worden altijd vóór de naam geplaatst.
Rangorde bij meerdere verschillende titels.
De combinatie dr. drs. is niet mogelijk. Doctorandus betekent letterlijk "hij die doctor moet worden" en is daarmee tegenwoordig de aanduiding dat de afgestudeerde is "toegelaten tot de promotie"; iemand die reeds doctor is kan daarom niet meer doctorandus heten. Van oudsher was een doctorandus namelijk iemand die wel het doctoraalexamen met goed gevolg had afgelegd, maar nog niet de kort daaropvolgende promotie had voltooid, die lang noodzakelijk is geweest om de voor bepaalde maatschappelijke functies vereiste doctorstitel te mogen voeren. Rond 1920 is die laatste eis komen te vervallen. Het doctoraalexamen werd toen het eind van de universitaire studie en de doctorsgraad werd een graad die voor bekwaamheid als zelfstandig wetenschappelijk onderzoeker stond.
Bij promotie vervangt de titel doctor dus de titel doctorandus. Later kwam daar de titel ingenieur bij, eveneens met mogelijkheid tot promotie, maar tussen die titels bestaat niet dezelfde taalkundig-historische relatie (evenmin als tussen meester (mr.) en doctor). Om die reden blijft de titel ingenieur (of meester) bij promotie behouden.
Protocol bij meerdere dezelfde titels.
Wie meerdere malen is afgestudeerd als mr., drs. of ir. voert het type titel slechts eenmaal: "drs. ir. Hadinga" is bijvoorbeeld correct, echter "ir.ir. A.D. Philipsen" is onjuist, dit dient ir. A.D. Philipsen te zijn. Indien de titel of graad betrekking hebben op hetzelfde soort opleiding wordt veelal gekozen om de hoogste titel of graad te gebruiken. Heeft zo'n iemand bijvoorbeeld een ingenieursopleiding afgerond, eenmaal in de biotechnologie aan het hoger laboratorium onderwijs (ing.) en andermaal in de technische natuurkunde aan de technische universiteit (ir.), dan wordt toch alleen de hoogste ingenieurstitel vermeld. Dus ir. Boonstra, en niet ir.ing. Boonstra (ook al betreft het verschillende type studies, het zijn beide ingenieursopleidingen). In de praktijk worden personen nog weleens vermeld als ir.ing., alhoewel dit formeel gezien incorrect is (deze persoon is al ingenieur).
Het voeren van meerdere doctorstitels (dr.dr., etc.) is wel mogelijk volgens de gebruiken, al doch hoogst zeldzaam. Bij meerdere doctorstitels wordt dan echter meestal de afkorting mult. ("multiplex", meervoudig) gebruikt (wat vaak het geval is bij eredoctoraten): zo is een prof.dr.dr.h.c.mult. een gepromoveerd hoogleraar met meerdere eredoctoraten. In extreme gevallen kan men hierachter nog tussen haakjes de - waar nodig Latijnse - afkortingen plaatsen van de universiteiten die een eredoctoraat verleenden.
Overig aangaande titels.
In Nederland is het ongebruikelijk onder juristen om hun juridische doctorstitel te voeren: zij beperken zich over het algemeen tot de aanduiding mr. of, indien hoogleraar, prof.mr. Dit hangt ermee samen dat de meestertitel vóór het begin van de twintigste eeuw slechts aan een juridische doctor toekwam. Toen de meestertitel niet meer aan het doctoraat, maar aan het doctoraal verbonden werd, voerden juristen uit historische overwegingen niet de drs.- of dr.-titel; de meestertitel hield die immers al in en was dus historisch gezien hoger. Dat laatste is ook de reden dat de meestertitel aan andere titels voorafgaat. Zijn zij daarentegen gepromoveerd niet in het recht, dan voeren zij die doctorstitel wel (welke dan voorafgaat aan de meestertitel).
Hoogleraren die met emeritaat (pensioen) zijn, kunnen in plaats van prof. (welk ambt zij immers niet meer bekleden) de ambtstitel prof.em. ("professor emeritus") voeren.
Bij militairen wordt de titel gebruikt na de militaire rang (“Kol Ir.”, waarbij bij de afkorting van de rang geen punt wordt gebruikt). Bij een gepensioneerde militair wordt “bd” voor buiten dienst toegevoegd “Kol bd Ir.”. Ook bij geestelijken wordt de kerkelijke titel of functie vooraan gezet (vb. Mgr. dr. J. de Jong).
Plaatsing van graden.
Een graad uit de bachelor-masterstructuur wordt altijd postnominaal geplaatst, met andere woorden graden behaald in het hoger onderwijs worden achter de naam geplaatst: "Kees Janssen, BA".
De bachelorgraad is equivalent met (oude) graden van hogescholen (bc., ing.); de mastergraad met het universitaire doctoraaldiploma (drs., ir., mr.). Op grond van art. 7.20 van de Wet op het hoger onderwijs en wetenschappelijk onderzoek mag een afgestudeerde naar keuze zijn eigen titel of de equivalente graad uit het andere systeem voeren. De in het buitenland gebruikte graad PhD komt overeen met de doctorsgraad, maar is niet beschermd door de Nederlandse wet.
Combinaties van Nederlandse titels met graden.
Combinaties van titels met graden zijn niet toegestaan, met uitzondering van combinaties van Nederlandse titels met postinitiële graden. Tekenen als drs. A. Jansen, MBA is dus toegestaan, maar de combinatie drs. A. Jansen, MSc niet. Wat wel is toegestaan is het vertalen van een Nederlandse titel naar een internationale graad; zie ook 'Plaatsing van graden'. Voor zover er sprake van verschillende internationale graden is, zijn combinaties daarvan toegestaan.
Titels en graden die in het buitenland behaald zijn.
Iemand die een opleiding heeft afgerond aan een niet in Nederland gevestigde instelling voor hoger onderwijs en daarmee in dat land gerechtigd is tot het voeren van een graad achter de naam, is tevens gerechtigd die graad in Nederland in de eigen naam tot uitdrukking te brengen.
Wil men met dit buitenlandse diploma echter een Nederlandse titel voeren, zoals doctorandus (drs.), meester (mr.), baccalaureus (bc.), enzovoorts, dan dient men hiervoor een officiële beschikking aan te vragen bij de Dienst Uitvoering Onderwijs (DUO), afdeling Diplomawaardering. Bij dit verzoek dient een gewaarmerkte kopie van het behaalde diploma meegestuurd te worden.
Dagelijks gebruik.
Het is in Nederland de laatste decennia in informele situaties steeds minder gebruikelijk om titels in de dagelijkse praktijk te gebruiken. Bij de adressering en de aanhef van brieven wordt er echter nog vaak rekening mee gehouden.
In de aanhef van een algemene brief, waarbij men niet weet aan welke individuele personen de brief is gericht of wat de titel van de lezer is, kan men "s.s.t.t." (salvis titulis) toevoegen, wat zoveel betekent als: zonder onrecht aan uw achtergrond te doen, schrijf ik u toch met het respect dat u verdient. Letterlijk betekent het: zonder (vermelding van) (aanspreek)titels. Het enkelvoud hiervan is "s.t." (salvo titulo).
N.B. Niet te verwarren met L.S. bovenaan een brief, wat een afkorting is van: "Lectori Salutem" (en zoveel betekent als 'heil aan de lezer' of 'groet aan de lezer').
