	Stork wil af van miljoenenkosten door grillige orderstroom 'Flexwerk ook voordeel voor personeel'
	Van onze verslaggevers
Gijs Herdersche
Margreet Vermeulen

NAARDEN
'Mannen in overalls lopen hier nooit werkloos rond. Desnoods lenen we ze uit aan een ander bedrijf. Maar de witte boorden weten altijd de indruk te wekken dat ze het druk hebben, ook al verdienen ze op dat moment geen geld voor het bedrijf.'
Directeur personeelszaken J. Driessen van Stork windt er geen doekjes om. De orderstroom is soms zo grillig dat het personeel de ene week duimen zit te draaien en de volgende week moet overwerken. 'Die mismatch kost ons ieder jaar tientallen miljoenen. Vorig jaar ging het om 60 miljoen.'
Stork wil van die kostenpost af door 30 procent van het personeelsbestand te flexibiliseren. De flexibele werknemers komen in dienst van een nieuw op te richten Stork-bedrijf. Ze worden ingezet om pieken bij verschillende Stork-bedrijven in hun regio op te vangen. En als die pieken er niet zijn, kunnen de flexibele krachten worden uitgeleend aan bedrijven buiten Stork. En dat alles, zo belooft Driessen plechtig, gebeurt op basis van vrijwilligheid.
Het project Mobiel 2000 wordt in nauw overleg met de bonden en de ondernemingsraad van de grond getild. 'De werknemers hebben er zelf ook voordeel bij', licht hij toe. 'We zijn een oud bedrijf. Langdurige dienstverbanden van 25 en 40 jaar worden hier gevierd met een speld. En dat blijft ook zo. Maar die mensen zijn wel kwetsbaar. Ze hebben zich afhankelijk gemaakt van n bedrijf en meestal ook nog van n functie. Als ze overtollig worden bij Stork, maken ze geen schijn van kans op de arbeidsmarkt.'
Dat roept de vraag op waarom Stork niet van alle werknemers eist dat ze flexibel en mobiel zijn. Driessen glimlacht. 'Ik zou wel willen hoor. Maar dat is een te grote stap ineens. U moet dit zien als een eerste aanzet. Op de lange termijn voorzie ik dat we allemaal regelmatig van functie en werkplek wisselen. Die kant gaat het gewoon op.'
Het nieuwe Stork-bedrijf wordt niet alleen de werkgever van de flexwerkers, maar krijgt ook tot taak de vaste werknemers om-, her- en bij te scholen. 'Het moet een kwalitatief hoogstaand bedrijf worden', benadrukt Driessen. Het wordt geen doorgangshuis voor kneusjes. 'Integendeel. Iedereen moet door een sollicitateprocedure heen om binnen te komen.'
Met 30 procent flexwerkers kan Stork nog op een andere manier geld uitsparen, want er zal steeds minder gebruik worden gemaakt van het (kostbare) sociaal plan. Overtollige werknemers kunnen straks intern worden uitgeleend of aan derden. En daar bl¡jven, als het goed bevalt.
'Nu gaat er nogal wat energie zitten in het laten afvloeien van werknemers die overtollig worden. Dat leidt af van ons eigenlijke werk. Het kost geld, maar het veroorzaakt ook veel leed.'
In de toekomst kan personeel van Stork dat zonder werk komt te zitten, elders emplooi vinden met behulp van de nieuwe Stork-onderneming. 'We gaan nauw samenwerken met een of meerdere uitzendbureaus. Dat is nodig om mensen ook buiten Stork te kunnen plaatsen. Externe plaatsingen zijn ook tijdelijk en de uitgezonden kracht blijft in dienst van Stork. Tot het moment natuurlijk dat de werknemer in kwestie zegt: ''Goh, bij de KLM is het ook leuk''.'
De mobiele, flexibele Stork-werknemer is geen klapstoelwerknemer, zo wil Driessen duidelijk maken. Van een tweedeling in eersterangs en tweederangs werknemers wil hij niks horen. 'Dat is beslist niet de bedoeling en we zullen er, samen met de vakbonden en de ondernemingsraad, alles aan doen om dat te voorkomen.'
Her en der zit Stork te ruim in het personeel. De flexibliseringsplannen zijn niet ontworpen om het bedrijf af te slanken, maar het is mooi meegenomen als dat een bij-effect zal zijn. Tegelijkertijd gaat de nieuwe werkmaatschappij van Stork veel jonge mensen aantrekken door ze leer-werk-overeenkomsten aan te bieden. Dat lijkt tegenstrijdig. Driessen: 'Een overschot aan mensen zit ons minder dwars dan het dreigende tekort aan jongeren.'
De mobiliteitsplannen van Stork worden nader uitgewerkt in nauw overleg met de vakbonden. Vooral de Industriebond FNV is van oudsher kind aan huis bij Stork.
Resteert de vraag waarom Stork niet gewoon de 36-urige werkweek invoert, zoals de FNV graag wil, in ruil voor flexibele werktijden waarmee pieken en dalen in de productie kunnen worden opgevangen. Driessen valt eventjes stil. 'Dat is erg duur. En we waren net zo blij dat we ons destijds die 36-urige werkweek van het lijf konden houden.'

Foto
	J. Driessen FOTO XANDER REMKES

