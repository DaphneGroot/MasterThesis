	Videofestival verlaat de sfeer van het onderonsje
	Van onze verslaggever
Ineke Schwartz
 AMSTERDAM
Het World Wide Video Festival is veranderd. Verhuisd naar Amsterdam is het niet alleen groter en uitgebreider, maar ook museumfÂ„hig geworden. De traditionele speurtocht naar videoinstallaties in krappe tentoonstellingsruimtes en onvindbare Haagse kraakpanden (tram uit, taxi in) is verleden tijd.
Het overgrote deel van de voor het festival geselecteerde installaties staat nu in het Stedelijk Museum, breeduit en in gezelschap van een aantal mediawerken uit de museumcollectie. De rest van de installaties is ondergebracht in keurige kunstinstituten (Montevideo, Stedelijk Museum Bureau Amsterdam) en in cultureel centrum de Melkweg.
Het ziet er allemaal prachtig uit. Bij Montevideo verschijnen mensen en voorwerpen op tafels, zodra je erop slaat (een bijdrage van het Italiaanse collectief Studio Azzurro). In het Stedelijk wandel je tussen projecties van traag bewegende mensen onder water (Quirijnen, Lambrechts en Misotten). En op de brug voor de Melkweg word je verrast door een projectie van je evenbeeld, even herkenbaar en dan vervormd door een onzichtbare computer (een werk van Anna en Michael Saup).
Het lijkt ook allemaal zo vanzelfsprekend. Een groot multimediafestival met projecties en installaties van internationale beroemdheden als Tony Oursler, Sam Taylor-Wood, Gillian Wearing en Marie-Jo Lafontaine - natuurlijk vindt dat plaats in het Stedelijk Museum. Uiteraard doen al die andere Amsterdamse kunst en media-instellingen daaraan mee. En logisch dat cultureel centrum de Melkweg van de partij is. Hier kunnen beeldsampler Eboman en videojockeys mooi optreden, want elke zichzelf respecterende mediamanifestatie programmeert tegenwoordig immers videojockeys!
Maar zo vanzelfsprekend is dat helemaal niet. In de eerste plaats hadden de werelden van de beeldende kunst, de mediakunst en de VJ tot voor kort bar weinig met elkaar te maken. In het Stedelijk Museum was, op een enkele expositie na, zelden mediakunst te zien. Het World Wide Video Festival (WWVF) zelf trok weliswaar een internationaal publiek, maar was toch vooral een onderonsje van intimi; de meeste namen op de deelnemerslijst waren uitsluitend bij een klein groepje ingewijden bekend.
Nu steeds meer kunstenaars uit het reguliere kunstcircuit met video werken, is dat echter aan het veranderen. Tegenwoordig hanteren meer kunstenaars de handycam dan de tekenstift, lijkt het wel, en worden er ook heel veel oppervlakkige en vrijblijvende 'mediawerken' geproduceerd (zoals bijvoorbeeld blijkt uit de tentoonstelling in Bureau Amsterdam).
Ook de samenwerking tussen de diverse instellingen in het kader van het festival is bijzonder. Tussen het World Wide Video Festival en het Nederlands centrum voor mediakunst Montevideo heeft het nooit geboterd; beide instellingen bezagen elkaars artistieke beleid met lede ogen. Daarbij is het nog niet eens een jaar geleden dat festivaldirecteur Tom van Vliet overwoog zijn geesteskind maar op te heffen. Dol werd hij van zijn vruchteloze gehengel naar subsidiegeld. Het Stedelijk Museum bood het festival weliswaar huisvesting - een mooie manier om een gigantisch netwerk en een schat aan know-how over mediakunst binnen te halen - maar geen geld, en zonder financiering had Van Vliet niets aan dit aanbod.
Maar een wonder geschiedde: op de valreep verleende het ministerie van OCW het festival meerjarige subsidie. En toen kwam alles alsnog goed. Het VSB-fonds wilde een dergelijke hippe manifestatie in het Stedelijk ook best steunen. Van een loser was het festival een winner geworden. Samenwerken met anderen was ineens geen enkel probleem meer. Zo ontstond het huidige. zeer bonte gezelschap aan deelnemers, allen gevestigd in Amsterdam: het Stedelijk Museum, de Melkweg, P.A.R.K. 4DTV, het experimentele lokale televisiestation Bellissima, Kunstkanaal en de Maatschappij voor Oude en Nieuwe Media. Als uitsmijter wist Van Vliet daarbij een unieke special te regelen: woensdag werden alle zes de voor Documenta X geproduceerde films voor het eerst buiten Kassel vertoond.
Alle instellingen kozen in overleg met Tom van Vliet wat er getoond zou worden aan projecties, video's, films installaties, optredens en websites. Een bont scala aan meer en minder interessante werken. Dat maakt het WWVF meer dan ooit een 'state of the art' van de video- en mediakunst voor een veel groter publiek dan vroeger in Den Haag. Alleen al tijdens de opening in het Stedelijk Museum vrijdag was het drukker dan ooit is geweest.
Of de diverse publieken zich ook nog met elkaar gaan vermengen, zoals Van Vliet zo hartstochtelijk hoopt, moet blijken. Tijdens het concert van Eboman liepen wel tentoonstellingsmakers rond. Maar of diens fans ook het Stedelijk Museum zullen bezoeken?
Het World Wide Video Festival duurt t/m 17 september, wanneer de zes Documenta-films worden vertoond. De voor het festival geselecteerde videobanden zijn t/m 5 oktober op aanvraag te bekijken in het Stedelijk Museum. Zaterdag is in discotheek Escape een VJ-nacht met deelname van vele kunstenaars, onder meer Rineke Dijkstra, Armin Droge en Gerald van der Kaap.

Foto
	Werk van Marie-Jo Lafontaine in het Stedelijk. FOTO MARCEL MOLLE - DE VOLKSKRANT

