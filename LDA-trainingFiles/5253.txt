	Basketbalclub EBBC tegen Rotterdam met succes op herhaling
	Al te hoog waren de verwachtingen van basketbalclub Rotterdam voor het duel tegen EBBC/Den Bosch al niet gespannen, maar de opgelopen schade in de sporthal Rijnmond Noord, 89-111, was toch groter dan redelijkerwijs mocht worden verwacht.
De Rotterdamse nederlaag kreeg vooral vorm door de afwezigheid van spelbepaler Terry Coner. De Amerikaan kampt al enkele weken met een hardnekkige polsblessure en coach Sikking maakte daarom de laatste weken dan ook spaarzaam gebruik van zijn kwaliteiten. Maar jongstleden woensdag, toen de definitieve plaatsing voor de Elite A op het spel stond en het laaggeplaatste Akrides roet in het eten dreigde te gooien, moest Sikking in de tweede helft wel naar de bank om Coner toch in te zetten.
De winst werd daardoor een feit, de plaatsing ook, maar de schade bleek achteraf behoorlijk. Zaterdagavond had Coner zelfs het trainingspak niet aangetrokken, om de ernst van de situatie te onderstrepen. De vrees bestaat dat Coner voor lange tijd uitgeschakeld zal zijn.
Rotterdam - Den Bosch was een wedstrijd met een historie. Al eerder (op 7 december van het vorige jaar) ontmoetten beide ploegen elkaar en was Den Bosch de winnende ploeg. Maar die winst werd betwist omdat de jurytafel een telfout in Rotterdams nadeel had gemaakt. De wedstrijd werd opnieuw vastgesteld.
EBBC was, met Marcel Huybens en Mike Vreeswijk in glansrollen maar zonder de geblesseerde Riley Smith, in alle linies sterker, schoot veel beter (40 uit 65, 61 procent tegen een schamel Rotterdams gemiddelde van 42, 32 uit 76) en speelde met meer overtuiging.
Standen eredivisie, mannen: EBBC 21-36, Amsterdam 21-34, Donar 21-32, Den Helder 20-36, Rotterdam 21-26, BS Weert 21-26, Drenthe 21-22, Zwolle 21-22, Dunckers 20-10, Akrides 21-8, Voorburg 21-4, Virtus 21-2.
Vrouwen: Den Helder 10-18, Lieshout 9-16, Orca's 10-12, Landslake Lions 10-12, Jolly Jumpers 10-10, WSC 10-10, Leiderdorp 10-8, Prisma college 10-8, Grasshoppers 9-4, Lisse 10-0.

