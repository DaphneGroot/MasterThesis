Vrijstad Christiania.
De Vrijstad Christiania (Deens: Fristaden Christiania), meestal kortweg Christiania genoemd, is een zelfverklaarde semi-onafhankelijke enclave in de Deense hoofdstad Kopenhagen.
Christiania werd gesticht in 1970, toen een groep hippies in het Kopenhaagse stadsdeel Christianshavn de verlaten militaire kazerne Bådsmandsstrædes Kaserne kraakte.
In het begin probeerde de Deense regering de krakers te verwijderen, maar vanaf het einde van de jaren zeventig werd Christiania als een "sociaal experiment" getolereerd. Echter bleven er controversen bestaan over het niet betalen van water en stroom, de drugshandel en ontbrekende horeca- en bouwvergunningen. Deze geschillen zijn inmiddels min of meer opgelost, maar de gebouwen op Christiania voldoen nog niet aan openbare bouw- en ruimtevoorschriften. Dit is de kern van de tegenwoordige botsingen met de Deense staat.
Sommige huizen zijn direct op het beschermde wal- en vestingsgebied gebouwd, en volgens het plan van het rijk moet een deel van deze huizen weg en de historische wal hersteld worden. De Deense regering wil dat op een deel van het gebied privé- of huurwoningen kunnen worden gebouwd, echter in een stijl en vorm die de experimentele sfeer en sociale karakter van Christiania respecteren. Dit wordt door de bewoners afgewezen daar ze de collectieve eigendommen willen behouden.
De vrijstad is toegankelijk via verschillende toegangspoorten, en privé-auto's zijn op het terrein niet toegestaan. De bekendste 'straat' in Christiania is "Pusher Street" waar tot 2004 vrijelijk in softdrugs werd gehandeld. Harddrugs zijn er verboden. De buurt kent een vorm van zelfbestuur.
Behalve Christiania-centrum met overwegend gekraakte bestaande bebouwing, kent de vrijstad ook een stukje bos van ongeveer een kilometer lengte, waarin enkele huisjes en boerderijtjes te vinden zijn, die veelal door de bewoners zelf zijn gebouwd uit gerecycleerd materiaal. Christiania heeft geen eigen school, wel kinderopvang, en enkele kruidenierswinkeltjes, een postkantoor voor lokale post, een bibliotheek, een 'stedelijk museum' en een eigen vuilnisdienst. In het centrum van Christiania zijn verschillende kroegjes en restaurantjes te vinden.
Sinds 1995 bestaat een overeenkomst tussen de bewoners en het Deense Ministerie van Defensie, dat nog steeds eigenaar van het gebied is. De bewoners betalen nu ook belasting en een soort huur aan de gemeente Kopenhagen, hoewel deze vrij laag is.
In 2002 werden de hasjkraampjes in "Pusher Street" in camouflagenetten gehuld, als ironisch antwoord op verzoeken van de regering om minder openlijk in softdrugs te handelen. Op 4 januari 2004 werden de kraampjes in een demonstratieve actie door de bewoners afgebroken. Ze wilden naar eigen zeggen de liberaal-conservatieve regering in Denemarken geen voorwendsel geven om Christiania binnen te vallen. Op 16 maart 2004 werden de hasjhandelaars door een grootse politie-inval uit Christiania verwijderd. Een periode met veel onrust volgde. Volgens de critici van de actie was het resultaat dat de hasjhandel nu over de hele stad werd verspreid. Anderen zeggen echter dat dit al jaren het geval was. In 2005 waren er schietpartijen tussen strijdende groepen van drugshandelaren, en op 24 april 2005 werd een man doodgeschoten en drie anderen verwond.
In een bepaald gedeelte van Christiania is het wegens de drugshandel verboden om foto's te nemen. Ook foto's van de bordjes waarop dit is aangegeven, mogen niet gemaakt worden. Er zijn foto's te koop bij de diverse kraampjes.
Enkele keren per maand valt de politie Christiania binnen om softdrugs te verwijderen, met wisselend succes.
In mei 2009 verloor de Vrijstad Christiania een rechtszaak waarin ze probeerden te bewijzen dat ze eigendom van het gebied hadden verkregen omdat ze het langer dan 20 jaar in gebruik hadden gehad.
