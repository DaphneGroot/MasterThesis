Margarita de Bourbon de Parme.
Margarita Maria Beatriz prinses de Bourbon de Parme (Nijmegen, 13 oktober 1972) (Parmezaanse, in Nederland niet erkende titel: gravin van Colorno) is de oudste dochter en het tweede kind van Irene van Lippe-Biesterfeld en Carlos Hugo van Bourbon-Parma. Margarita heeft een tweelingbroer, Jaime, die één minuut na haar werd geboren. Op 2 september 1996 kreeg Margarita van haar vader de Parmezaanse titel "gravin van Colorno". Margarita wordt officieel aangeduid met "Hare Koninklijke Hoogheid Margarita prinses de Bourbon de Parme", maar in het dagelijks leven wordt ze kortweg prinses Margarita genoemd.
Bezigheden.
Na de scheiding van haar ouders in 1981 ging Margarita, lid van de sinds 1996 in de Nederlandse adel ingelijfde familie De Bourbon de Parme, met haar moeder en broers en zusje bij haar grootouders in Baarn wonen. Later verhuisde zij naar de villa Mariënhove in Wijk bij Duurstede. Margarita studeerde culturele antropologie aan de Vrije Universiteit te Amsterdam.
Margarita was gedurende haar relatie met Edwin de Roy van Zuydewijn niet vaak te zien bij bijzondere gebeurtenissen in de koninklijke familie. Bij het huwelijk van Willem-Alexander van Oranje-Nassau en Máxima Zorreguieta waren Margarita en haar toenmalige echtgenoot Edwin de Roy van Zuydewijn niet uitgenodigd. Dit was evenmin het geval bij de uitvaart van haar oom Claus. Nadat ze haar relatie met De Roy van Zuydewijn had verbroken, werd ze ondanks de perikelen uit het verleden weer door haar familie opgenomen. De eerste gelegenheid was de uitvaart van haar grootmoeder Juliana op 30 maart 2004. Margarita had een goede band met haar grootouders en was daardoor welkom. Vanaf dat moment was zij weer bij alle bijzondere gelegenheden aanwezig.
Sinds 2014 heeft Margarita haar eigen juwelenlijn. Zij ontwerpt juwelen waarin ze de natuur probeert weer te geven. Daarnaast is Margarita bestuurslid van Jumping Amsterdam, een ruitersportevenement. In september woont Margarita jaarlijks met haar familie De Bourbon de Parme de plechtigheden bij in Parma en Piacenza.
Huwelijk en gezin.
Margarita trouwde op 19 juni 2001 te Amsterdam met Edwin de Roy van Zuydewijn. Het huwelijk, waaruit geen kinderen zijn geboren, werd op 8 november 2006 ontbonden door echtscheiding. De inschrijving hiervan vond plaats op 28 februari 2007.
Margarita-affaire.
In het jaar 2003 speelde zich een reeks gebeurtenissen af die bekend werd onder de naam "Margarita-affaire". In dat jaar was Margarita samen met haar toenmalig echtgenoot met grote regelmaat in het nieuws. Het echtpaar gaf een uitgebreid interview aan het weekblad "De Tijd" dat dit in afleveringen publiceerde en was meermalen op televisie te zien. Ze beschuldigden het Koninklijk Huis en de AIVD van afluisterpraktijken en kondigden aan een omvangrijke schadeclaim te zullen indienen wegens het dwarsbomen van Fincentives, het bedrijf van De Roy van Zuydewijn. Vervolgens bleek dat het Kabinet der Koningin inderdaad de AIVD had ingezet om nieuwe leden van de koninklijke familie te onderzoeken, zonder dat dit aan de premier was gemeld. Door de verantwoordelijkheid voor het Kabinet van de Koningin onder te brengen bij het Ministerie van Algemene Zaken kwam aan deze mogelijkheid een einde.
Op 8 januari 2004 presenteerden de advocaten van Margarita en De Roy van Zuydewijn bij de rechtbank te Den Haag een lijst met getuigen die zij wilden horen, onder wie haar grootvader Bernhard en haar vader Carlos Hugo. De rechtbank verwierp dit verzoek op 5 februari 2004.
