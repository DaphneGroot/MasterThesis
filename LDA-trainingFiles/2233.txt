	Hoe kan dat nu?
	'De dood is beter dan dit. Wat heb ik nu nog aan leven?' Zijn mooie ogen wenden zich wenend af. Het is een paar momenten doodstil op de kamer in het Academisch Ziekenhuis van Utrecht.
Een dag voor zijn ongeluk was elke beweging nog vreugde, nu is elke beweging pijn. Hij huilt, maar hij mag eigenlijk niet huilen. Hij is geopereerd, aan zijn enkel, zijn linkerbovenbeen, zijn hand. De eerste pinnen zijn gezet. Volgende week vindt de vervolg-operatie plaats.
Het gevoel van onwerkelijkheid is nog niet verdwenen. Hij kan voor de rest van zijn leven een kreupele zijn, ook al is er optimisme bij de artsen. Hij zou zelfs uitgewezen kunnen worden, omdat hij niet meer voldoet aan de twee criteria die voor asielzoekende sporters het voornaamste zijn. Ze moeten een 'verrijking' zijn voor de Nederlandse sport en ze moeten in hun eigen onderhoud kunnen voorzien.
Nog niet zo lang loopt Tessema onder de vleugels van Jos Hermens. Die heeft ervoor gezorgd dat hij van het ziekenhuis in Bergen op Zoom werd overgebracht naar Utrecht, waar NOCNSF-arts Peter Vergouwen een topsport-afdeling beheert. Specialist prof Van der Werken heeft de eerste operatie verricht.
De tranen die Tessema eigenlijk niet wil laten zien, hebben sterk te maken met de zorg die hij krijgt. Hij is ontroerd, omdat hij nog leeft, omdat hij de grootst mogelijke aandacht krijgt, maar tegelijk heeft hij de dood dichterbij gevoeld dan ooit. Nog dichterbij dan toen hij als zeventienjarige in het leger van Mengistu werd gedwongen op communisten te schieten. Hij heeft toen geschoten, maar hij weet niet of hij ooit iemand raakte.
In het leger ontdekte hij zijn aanleg voor hardlopen. Hij kwam in de nationale ploeg, raakte verzeild in Engeland en kreeg daar van manager Tony Keller te horen: 'Probeer het in Nederland.
Tessema kwam terecht in het asielzoekerscentrum van Assen, met vier andere landgenoten. Er zijn veel halve en hele marathons in Nederland. Ook Belgi출 met zijn talrijke crosses is ook zeer bereikbaar. Dat hield Keller hem al voor.
Naar Ethiopi출 kon hij niet terug, dat stond vast. Het nieuwe bewind zou hem zijn vrijheid ontnemen. De andere vier die in Assen terecht kwamen, hielden ook die angst. Buurtbewoner Piet van den Akker trok zich hun lot aan. Hij nam contact op met Peter Kortekaas, een bekend looporganisator. Ook Kortekaas is op het bezoekuur bij Tessema. Hij is zelf nog steeds begeleider van Tekeye Gebreselassie, de broer van de Olympisch kampioen en wereldrecordhouder. 'Ik ben aangedaan, heel erg aangedaan. Elke atleet die zoiets zou overkomen, zou ik steunen, maar bij hem is het nog sterker. Ik heb hem geleerd hoe het met dopingcontroles gaat. Ik ben om de week met hem opgetrokken. Je bent zelf oud-atleet, je weet hoe erg zo'n ongeluk is.'
Tessema zelf: 'Mijn leven is hardlopen. Door het lopen verdien ik wat centjes, mijn verblijfsvergunning heb ik te danken aan het lopen. Ik leef van het lopen, dat is mijn probleem. Want nu kan ik waarschijnlijk niet meer lopen. Ik kan ook zonder lopen leven, maar ik heb een plan gemaakt en dat plan is weg.'
Een fractie later, na wat opbeurende woorden, na het vertrek ook van Jos Hermens, die bezweert dat hij Tessema financieel zal blijven ondersteunen, klaart het smalle en zwarte gezicht van de pati출nt op. Plotseling spotten blijheid en optimisme met de werkelijkheid van een gespalkt been dat nminstens nog een keer grondig geopereerd moet worden.
Hij werd geboren in een klein Ethiopisch dorpje, daarna naar de hoofdstad Addis Abeba geroepen om zijn dienstplicht te vervullen. Een 'gevaarlijke' tijd, zegt hij zelf. Er werd op hem geschoten, hij wilde geen oorlog. Zijn vader was in de oorlog omgekomen. Maar een kans om te kiezen was er niet. Wie weigerde kreeg een tank voor de deur.
Tessema werd met zo'n bedreigende, omineuze tank het leger in gedreven. Het was de eerste keer dat hij dacht: 'Ik ben op aarde gekomen om problemen in het leven te roepen.' Hij heeft dat (schuld)gevoel na het ongeluk op de snelweg nog steeds. Hij waant zich een probleem voor anderen, hij is te afhankelijk.
Hij wil wil zichzelf kunnen redden, zelfs niet eens afhankelijk hoeven zijn van zijn vriendin Gete Wami, de wereldkampioene veldloop. Hij laat haar bijna achteloos uit de ziekenhuiskamer vertrekken. Jos Hermens: 'Ze is een fantastische vriendin. Misschien hebben Afrikaanse mannen toch iets te nadrukkelijk de neiging de macho uit te hangen. Ik heb hem telkens gezegd: Gete moet ook lopen, ze moet nu nu jouw ellende opvangen, wees gelukkig met zo'n geweldige vriendin.'
Advocaat Kees Peper te Nijmegen heeft Tessema eigenlijk al voldoende gemoedsrust bezorgd. In oktober is de lichtvoetige hardloper vijf jaar in Nederland en waarschijnlijk kan hij dan genaturaliseerd worden. Maar door het ongeluk zijn de toch al wankele fundamenten onder zijn bestaan verdwenen. Het ene moment ziet hij slechts leegte, verkiest hij de dood. Het volgende ogenblik lacht en schertst hij om de gekheid van het bestaan. De ene dag ben je loper par excellence, de volgende lig je met verbrijzelde ledematen in een ziekenhuis. Lachen om het leven verschilt weinig van berusten in de dood.
Het gaat vaak zo met verkeersslachtoffers. Getaneh Tessema weet zeker dat hij geen fout heeft gemaakt. Hij is, in zijn ziekbed, misschien wel enigszins hardvochtig. Het moment staat hem nog steeds zeer helder voor de geest. Hij wil het terughalen en tegelijkertijd bijna ontkennen.
De auto deed het niet meer en hij moest hem kwijt, langs de weg. Keurig binnen de belijning gingen de knipperlichten aan. Iedereen kon zien dat hij pech had. Na gebeld te hebben en het water te hebben bijgevuld, wilde hij proberen zijn auto weer aan de praat te krijgen. Hij zag een vrachtwagen naderen, wachtte af en liet die voorbijgaan. Vijftig meter daarachter zag hij een nieuwe truck naderen. Het ging razendsnel. Hij verschool zich tegen zijn auto, maakte zich dun, maar werd toch gegrepen. Zelf zegt hij dat de chauffeur in slaap gevallen moet zijn of in een bui van gekte bewust een aanrijding wilde veroorzaken.
Een krankzinnige gedachte misschien, want waarom zou iemand hem willen doodrijden? Maar in zo'n absurde situatie ga je van alles overwegen, komt je hele verleden terug. Het ene moment denk je nieuwjaar te gaan vieren in het land waar je je inmiddels beschermd voelt, en het volgende ogenblik lig je in een ziekenhuis dat, hoe comfortabel het ook is, aanvoelt als een kerkhof.
Tessema: 'Ik leef van het lopen, dat is natuurlijk mijn probleem. Maar ik moet ook kunnen leven zonder lopen. Ik heb een plan gemaakt. Ik ging ervan uit altijd alleen te zijn. Hulp was prachtig maar ik moest alleen kunnen zijn. Dat ben ik vanaf mijn tweede jaar geweest. Mijn ouders verstootten me, een tante voedde me op, maar ook zij wilde me eigenlijk niet. Ik heb alles in mijn leven zelf moeten bevechten.'
Ed Slighers kwam in contact met Tessema, toen hij van het asielzoekerscentrum in Assen verhuisde naar Sittard. Later werd dat Bergen op Zoom, waardoor een nieuw reis-probleem ontstond. Maar Slighers bracht Tessema 'binnen' bij sponsor Adidas. Bovendien bepaalde het ministerie van VWS dat asielzoekers aan Nederlandse kampioenschappen konden meedoen.
Tessema werd Nederlands kampioen op de cross en tien kilometer. Hij voelde zich meer en meer Nederlander, ging de taal leren en steeds gretiger erwtensoep eten. De kou en regen werden steeds minder een handicap.
Kortekaas: ' Piet van den Akker nam contact met me op en vanaf dat moment heb ik die Ethiopische jongens zo veel mogelijk geholpen. Ik heb telkens nauw contact gehouden, want het zijn leuke gasten, hartstikke aardige jongens. Ze presteren vanuit hun achtergrond het onmenselijke. Ze werden aanvankelijk niet geaccepteerd als vluchteling, waren al snel uitgeprocedeerd als vluchteling, maar hadden het geluk dat ze konden aantonen in hun eigen onderhoud te kunnen voorzien.'
Tessema had een ander voordeel, althans in de lezing van Kortekaas. 'Hij diende een verzoek in bij de Ethiopische ambassade om een paspoort. Dat paspoort kreeg hij niet, maar hij kreeg wel een briefje waarin de afwijzing werd bevestigd. Op grond daarvan kon hij reisdocumenten krijgen waardoor hij in andere landen kon lopen. De rest van zijn Ethiopische vrienden heeft geen reactie gekregen. Hij heeft puur geluk gehad.'
Ed Slighers, de trainer, werd benaderd door Tim Valster, een fysiotherapeut die al jaren verbonden is aan de City Pier City-loop in Den Haag. Toen Tessema van Assen naar Bergen op Zoom verhuisde, werd het mogelijk de trainingsgroep uit te breiden.
'Ik liet hem meestal de warming-up uitvoeren', zegt Slighers, 'Getaneh doet dat echt onvoorstelbaar goed. Met de meest originele en effici출nte oefeningen, allemaal op het lopen gericht. We zeggen wel eens dat Afrikanen nog veel beter zouden zijn als ze taktisch beter zouden leren loepn. Maar misschien kunnen we van hen wel net zo veel leren. Ik heb alle cursssen van de KNAU doorlopen, maar ik heb nog nooit iemand gezien die een warming-up met zo veel creativiteit kan uitvoeren. De groep die hier traint, mist hem nu al.'
Tessema zelf mist het kunnen bewegen. Zijn Nederlandse titels zijn al vervlogen. Ze zijn 'maar zo'n klein stukje' van zijn leven. Hij probeert het zo goed mogelijk te zeggen in het Nederlands waarop hij zo hard heeft gestudeerd: 'Ik ben gelukkig in mijn hoofd, als ik loop. Vrij in mijn hoofd. De rest van de tijd ben in ongelukkig. En misschien blijf ik dat ook mijn hele leven.
'Ik heb altijd moeten knokken. Knoken voor eten, knokken om naar school te kunnen. Ik moest mijn eigen kleren proberen te kopen, aan eten zien te komen. Mijn ouders wilden me niet, van mijn tante mocht ik niet naar school. Ik moest alles zelf uitzoeken.
'Ik ben altijd alleen geweest. Er zijn natuurlijk mensen om je heen, maar ik had geen ouders en dan blijft het gevoel dat je bij niemand terecht kunt. Dat gevoel wordt door zo'n ongeluk alleen maar sterker. Je vraagt je af of het de schuld van jou of van je omgeving is.
'Mijn zus en broer sportten ook, maar het gezinsverband was niet zo dat we een visie konden delen. Ik kom uit een klein dorp buiten Addis Abeba, ik heb alles meegemaakt en dan krijg ik nu ook nog zo'n ongeluk. Ik heb zeven jaar lang geen kans gehad om te kiezen, toen moest ik in het leger en nu ik in Nederland ben en de vrijheid leerde kennen, word ik aangereden, is mijn lichaam kapot. Hoe kan dat nu?'
Arts Peter Vergouwen, die al zoveel topsporters in observatie heeft gehad, wil bij voorkeur geen prognoses doen. Maar hij heeft het bemiddelingsbureau van Jos Hermens laten weten dat er enige grond voor optimisme is. Volgende week wordt Tessema weer geopereerd, maar de enkel lijkt goed te helen. De bovenbeenfracturen lijken hem evenmin blijvend invalide te maken.
Maar zelfs als daarvan sprake zou zijn: Hermens blijft hem financieel steunen. Zodat aan de voornaamste voorwaarde wordt voldaan om Tessema Nederlander te laten worden. Want als hij niet op eigen gebroken benen zou kunnen lopen, moet hij weg. Justitie kan geen precedenten scheppen. Ben je nutteloos en zonder inkomsten, dan is het ophoepelen.
Dat wrede vooruitzicht maakt niet alleen Tessema droef. Zelfs de nuchtere Slighers noemt Tessema 'onvoorstelbaar' waardevol: 'Hij schudt de mooiste dingen zo uit zijn mouw.' Jos Hermens voelt zich 'uitverkoren' om met iemand als Teesema te werken.
Tekeye Gebrselassie, de broer van de wereldrecordhouder, kan maar met moeite naar hem kijken. Hij zegt twee woorden, staart een kwartier voor zich uit en verdwijnt. Tessema zelf is dan al weer hersteld. Hij is de noodlotsgedachte nog niet kwijt maar kan zich ineens ook weer enorm verheugen in de gedachte dat hij nog leeft. Zijn lichaam kan nog niets, maar ineens vult de lach zijn kamer.
'Het is fantastisch wat ze hier in Utrecht voor hem doen', zegt een medewerkster van Jos Hermens. 'Echt, je zou me een plezier doen als je dat schreef.'

Foto
	Getaneh Tessema FOTO MARCEL MOLLE - DE VOLKSKRANT

