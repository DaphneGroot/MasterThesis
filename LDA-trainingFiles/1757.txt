	Sarakreek koopt vastgoed complex in Washington
	Van onze verslaggever
AMSTERDAM
Het vastgoedbeleggingsfonds Sarakreek is voor 185 miljoen dollar (335 miljoen) eigenaar geworden van Eastern Realty Investment (ERIC), dat een groot complex in de stad Washington bezit waarin onder meer de Amerikaanse posterijen, het Smithsonian Institute en een groot hotel met 370 kamers zijn gevestigd.
Het kleine, op de Amsterdamse beurs genoteerde Sarakreek is voor de helft in handen van het Amerikaanse Tiger Fund. De Amsterdamse effectenbeurs haalde Sarakreek vrijdag uit de notering. Donderdag was de omzet ongebruikelijk hoog met ruim 55 duizend aandelen. In Sarakreek gaan normaal gemiddeld tienduizend stukken per dag om. Volgens een woordvoerder van het fonds begon de koers van het aandeel al een week eerder op te lopen. In de periode 15 januari tot 23 januari liep de koers op van 3,40 tot 4,60 dollar. Maandag was er met bijna 90 duizend stuks opnieuw sprake van een zeer ruime omzet. De koers ging een halve dollar omhoog naar 5,10 dollar.
De woordvoerder had geen verklaring voor de ontwikkelingen. Ook wist hij niet wie er de laatste tijd actief waren in Sarakreek. Voor de Stichting Toezicht Effectenverkeer zijn ongebruikelijk hoge omzetten en vreemde koersbewegingen altijd reden tot nader onderzoek.
Voor de financiering heeft de Amerikaanse bank Paine Webber leningen van 150 miljoen dollar gegeven.

