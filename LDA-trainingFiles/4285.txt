	Snelkookpan op hoog vuur
	HEEL EVEN STEEKT het de kop op: de arrogantie die zo ongeveer synoniem is met de naam Jeanette Winterson. Heel even maar, tamelijk verhuld, als ze giechelig opmerkt dat ze andere schrijvers weliswaar voor haar plezier leest, maar dat ze helaas weinig van hen kan leren. Er is immers geen schrijver die iets vermag wat zij niet veel en veel beter kan. Dan vervolgt ze, even genuanceerd als daarvoor, haar verhaal. Over het belang van passie, haar interesse in de kwantumfysica, de vormende jeugdjaren als lid van de Pinkstergemeente. Rustig, op zachte toon, soms bijna vrolijk.
Is dit nu de vrouw die zich de afgelopen jaren heeft ontpopt als de gesel van haar critici? Die Observer-redacteur Nicci Gerrard aanvloog op een feestje, tijdens voorleessessies mannen in korte broeken liet verwijderen, voortdurend interviews weigerde en claimde dat pas in de 21ste eeuw het juiste lezerspubliek voor haar boeken zou opstaan? Is dit de auteur die een inleiding schreef ter gelegenheid van een herdruk van Oranges Are Not The Only Fruit waarin ze niet alleen verklaarde waarom het zo'n geniaal boek was, maar tevens uitlegde hoe het gelezen moest worden?
Het is duidelijk: Jeanette Wintersons persoonlijkheid is aanzienlijk gecompliceerder en gelaagder dan haar reputatie. Ze gelooft in zichzelf en haar werk, heeft zelfs een missie en is in haar bruisende vitaliteit bijna onnavolgbaar. Maar ze is niet de karikatuur die de Britse pers van haar heeft gemaakt. Hoe zelfverzekerd Winterson (37) ook over haar schrijverschap is, voor de geboorte ervan was een stimulans van buiten noodzakelijk. Die kwam toen ze op haar 22ste voor de tweede keer redacteur bij uitgeverij Pandora wilde worden. Tijdens het sollicatiegesprek begreep ze algauw dat ze het opnieuw niet zou redden. Ze begon daarom curieuze verhalen te vertellen over haar jeugd, en die maakten zoveel indruk dat haar een contract in het vooruitzicht werd gesteld als ze bereid was ze op te schrijven.
Een merkwaardig begin van een schrijversloopbaan. Winterson: 'Ik had nog geen idee van wat ik wilde gaan doen. Ik wist dat ik niet bij een bank of een reclamebureau wilde werken en dat ik gek was op taal, maar ik had geen concrete plannen. Toen ik de kans kreeg in mijn levensonderhoud te voorzien door verhalen over mijn jeugd te schrijven, heb ik die met beide handen aangegrepen.'
Zo ontstond Oranges Are Not The Only Fruit. Winterson deed daarin verslag van haar jaren bij de Pinkstergemeente, een milieu waarin ze zich thuisvoelde en goed functioneerde als kleine, fanatieke geloofsverkondigster. Totdat ze verliefd werd op een ander meisje in de gemeente. Haar positie werd onhoudbaar, ze verliet haar Noord-Engelse dorp, ging in Oxford studeren en werd in 1985 met vlag en wimpel de Britse literatuur binnengehaald - om uit te groeien tot the writer that critics love to hate. Maar eerst publiceerde ze nog The Passion, het boek dat haar bekend maakte.
Met The Passion had Winterson haar eigen toon gevonden. Het bevatte de elementen die ook haar latere werk zouden typeren: een niet te beteugelen verteldrift, waarbij de regels van het realisme met graagte worden overtreden, ongrijpbare, soms ronduit bizarre personages, een grote afwisseling van stijlvormen, talloze verwijzingen naar de (cultuur)geschiedenis, taal- en vormspelletjes, onverholen en schaamteloze pathetiek, citaten uit uiteenlopende wetenschappelijke disciplines en dat alles in een snelkookpan op hoog vuur.
Winterson: 'Ik ben altijd genteresseerd geweest in de continuteit tussen achttiende-eeuwse ''gekke'' boeken als Tristram Shandy van Laurence Sterne - waarin de traditionele opvattingen over tijd, ruimte en karakterisering uit puur schrijfplezier worden genegeerd - en het modernisme dat pakweg in de jaren 1890 begon met Oscar Wilde en de Decadenten. De hele negentiende eeuw, met zijn beroemde realisten, heb ik overgeslagen. Ik ben gek op verhalen en de grote negentiende-eeuwers konden schitterend vertellen, maar mijn persoonlijke belangstelling heeft daar nooit gelegen.
'Ik ben altijd in de eerste plaats genteresseerd geweest in taal en hoe je taal kunt manipuleren. Meer een dichterlijke belangstelling dan die van een prozaschrijver, zou je kunnen zeggen. Ik probeer mijn boeken een zo sterke verhaaldraad mee te geven dat ik ook de aandacht kan vasthouden van de lezer die minder door taal wordt gefascineerd dan ik. Maar tegelijkertijd probeer ik mijn eigen belangstelling in die boeken te bevredigen.'
Veel boeken die 'realistisch' worden genoemd zijn dat volgens Winterson niet. Mensen praten, denken en handelen niet zoals je in zulke boeken leest, meent ze. Bijna iedereen heeft een fantasiewereld die minstens zo belangrijk is als de wereld waarin hij leeft, maar daarvoor is in het realisme geen plaats. Winterson: 'Zelfs bij de domsten en saaisten onder ons speelt een groot deel van het leven zich in hun hoofd af. In mijn boeken probeer ik de buitenkant van mensen weg te halen en de lagen daarachter te tonen. We zijn niet alleen fysieke schepsels in een fysieke wereld, maar ook spirituele en emotionele wezens die in het rijk van de verbeelding leven.'
Wintersons niet-realistische stijl heeft sommigen ertoe verleid haar werk te vergelijken met het 'magisch-realistische' van grote Zuid-Amerikaanse auteurs. Onzin, vindt zij. 'Critici die dat doen kennen de Bijbel niet, de oerbron van verhalen voor iemand die zo is opgevoed als ik. Daarin zie je ook die voortdurende botsingen tussen het miraculeuze en het alledaagse. De Bijbel was mijn eten en drinken en ik leefde in de overtuiging dat er elk moment een engel kon verschijnen, of dat de woorden van een profeet zouden weerklinken, of dat God zich zou openbaren. Ik werd opgevoed met de gedachte dat ik daarover niet verbaasd moest zijn.'
De nadruk op uitersten, op extreem gedrag in haar werk lijkt erop te duiden dat zij van mening is dat een mens het meest zichzelf is wanneer hij het veilige midden verlaat, en op zoek gaat naar de grenzen van wat kan en mag. Winterson: 'Ik ben een mens van uitersten. Ik doe dingen heel goed, of ik doe ze niet. Mijn gevoelsleven is ook zeer heftig. Het lijkt of ik mijn ervaringen niet kan filteren: ze treffen me altijd vol in het gezicht. Ik geloof dat dit bij veel mensen het geval is, maar in het Noord-Atlantische gebied is het niet gebruikelijk dat te tonen. Ik hoop dat mijn boeken een uitlaatklep zijn voor onderdrukte emoties en mensen aanmoedigen risico's te nemen op terreinen die voor ons samenhangen met de Grote Gevoelens. Niets is bijvoorbeeld gevaarlijker dan verliefd worden, maar tegelijkertijd is ook niets noodzakelijker. We hebben anderen nodig om ons te kunnen ontplooien. Alleen gaat het niet.'
Winterson beschouwt zich in de eerste plaats als een esthetica die haar werk, het schrijven, zo goed mogelijk moet doen. Daarnaast is ze een van de weinige auteurs die er eerlijk voor uitkomen een boodschap te hebben. 'Ik voel mij altijd een beetje in verlegenheid gebracht wanneer ik het zeg, maar inderdaad: ik heb het gevoel dat ik een missie heb, een boodschap heb uit te dragen. Voor een deel zal ik altijd een zeepkistpredikant blijven en misschien moet ik me tegen dat deel van mijn persoonlijkheid het sterkst verzetten. Want ik wil geen donderpreken houden, ik wil mensen overtuigen via hun eigen geweten, niet door middel van tactieken die ik toepaste toen ik tot de Pinkstergemeente behoorde.
'Ik wil dingen veranderen. Hoe kan ik anders? Ik kijk naar de wereld en zeg: dit moet beter. Maar ik geloof niet dat verandering kan worden opgelegd door bijvoorbeeld wetgeving of door grote groepen te benvloeden. Verandering komt tot stand via individuen die andere individuen aanspreken, tezamen grotere groepen vormen en uiteindelijk een hele maatschappij.'
In latere boeken, zeker in het zojuist vertaalde Gut Symmetries, ruimt Winterson veel plaats in voor de moderne fysica. De kwantummechanica beschouwt zij als buitengewoon inspirerend. 'Ik heb mij de laatste twee jaar intensief verdiept in wis- en natuurkunde en vroeg me af of mijn boeiende bevindingen bruikbaar zouden zijn in een roman. Ik wilde van wetenschappelijke vondsten of wetenschappelijke theorien iets menselijks maken, iets met een hart.
'Het gedrag van subatomaire deeltjes is zowel opbeurend als beangstigend. Dat ze zich op twee plaatsen tegelijk kunnen bevinden, dat ze tegelijkertijd kunnen stilstaan en bewegen: zulke paradoxen dragen bij aan een opwindend wereldbeeld dat in strijd is met onze traditionele opvatting van een wereld die logisch in elkaar steekt. Ik denk overigens niet dat beide visies elkaar hoeven uit te sluiten. Ze kunnen naast elkaar bestaan, maar de conclusie moet dan wel luiden dat de wereld gecompliceerder is dan we dachten. Dat is heel stimulerend, want we werden een beetje lui en zelfgenoegzaam, zo aan het eind van de twintigste eeuw.'
Dat zowel recensenten als fysici het gebruik van natuurkundige gegevens door Jeanette Winterson lacherig afdoen als 'pseudo-wetenschappelijke post-Stephen Hawking pretentie' (The Sunday Times), deert haar niet. 'Een jeugd als de mijne brengt je tucht en zelfvertrouwen bij. Je bent er als kind al aan gewend dat je een buitenstaander bent, dat mensen je bespotten en uitlachen omdat je anders bent. Dat kweekt weerstand en maakt je eigenzinnig. Ik mag blij zijn met zestien jaar Pinkstergemeente. Die hebben mij een aantal onontbeerlijke eigenschappen voor een schrijver geschonken.'
Hans Bouman
Jeanette Winterson: Gut Symmetries.
Granta Books, import Penguin Nederland; 219 pagina's;  46,65.
ISBN 1 86207 000 8.
Jeanette Winterson: Gut symmetrie.
Uit het Engels vertaald door Maarten Polman.
Contact; 231 pagina's;  32,90.
ISBN 90 254 2361 2.

Foto
	Jeanette Winterson signeert in de Amsterdamse Bijenkorf. FOTO XANDER REMKES

