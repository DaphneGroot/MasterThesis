Mega Top 50.
De Mega Top 50 is een radioprogramma rondom de hitlijst Mega Top 50 uitgezonden op de Nederlandse radiozender NPO 3FM.
Geschiedenis.
De Mega Top 50 startte in 1993 als voortzetting van de Nationale Top 100. In eerste instantie was het onderdeel van de programma's van Carola Hamer (VARA) en de Magic Friends (NCRV) op vrijdagmiddag. Vanaf zondag 7 februari 1993 zond de TROS de hitlijst uit op Radio 3 tussen 15.00 en 19.00 uur met Daniël Dekker en Martijn Krabbé. Vanaf januari 1994 nam Gijs Staverman namens Veronica de presentatie van de lijst op zich, ditmaal niet alleen op de radio maar ook op tv. Veronica wilde in februari 1993 de lijst al gaan uitzenden op Radio 3, maar was gebonden aan een contract met de Stichting Nederlandse Top 40 waarin stond dat zij de Top 40 moest blijven uitzenden tot en met eind december 1993. Nadat Veronica op 1 september 1995 commercieel ging, kwam de lijst weer bij de TROS terecht. Daniël Dekker presenteerde de hitparade vanaf 1 september 1995 nog een korte tijd met Thorvald de Geus, daarna met Edwin Diergaarde. Vanaf mei 2003 werd de lijst voor 3FM verkort tot de Mega Top 50. Deze lijst bevatte tot 1 mei 2004 dezelfde noteringen als de bovenste 50 van de Mega Top 100. In mei 2004 werden er airplaygegevens toegevoegd aan de bestaande Mega Top 50, die zijn naam behield. De Mega Top 100 moest zijn naam wijzigen (in het begin B2B Top 100, daarna Single Top 100).
Uitzending en presentatie.
In het verleden waren Daniël Dekker, Martijn Krabbé en Corné Klijn de presentatoren van de hitlijst. De Mega Top 50 wordt op zaterdagmiddag uitgezonden door de AVROTROS op 3FM en werd tot en met november 2014 gepresenteerd door Bart Arens. Als Bart afwezig was, was Paul Rabbering zijn vervanger. Van januari 2015 tot eind december 2016 werd de Mega Top 50 gepresenteerd door Barend van Deelen. Rob Janssen presenteert de hitparade sinds februari 2017.
Samenstelling.
Tussen 1 mei 2004 en 1 juli 2010 werd de Mega Top 50 samengesteld door GfK Dutch Charts op basis van airplaygegevens (3FM en MTV), fysieke singleverkopen en vanaf 7 mei 2005 ook legale downloads. Sinds 1 juli 2010 is de samenstelling van de Mega Top 50 in handen van SoundAware. Naast airplay (gemeten op 3FM, Radio 538, Q-music, Radio 2, Sky Radio, 100% NL en Slam FM) en de verkoop van tracks maken vanaf 1 september 2012 ook opgevraagde muziekstreams van Spotify onderdeel uit van de samenstelling.
De Mega Top 50 was daarmee de eerste Nederlandse hitlijst die het gebruik van muziekstreams ging meetellen.
