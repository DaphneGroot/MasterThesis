	Twee bommen ontploft bij Amerikaanse abortuskliniek
	Van onze correspondent
WASHINGTON
Militante tegenstanders van zwangerschapsafbreking in de Verenigde Staten hebben donderdag opnieuw een aanslag gepleegd op een abortuskliniek. Twee bommen ontploften bij een gebouw in Atlanta (Georgia) waarin een instantie voor geboortenregeling is gevestigd. Vijf gebruikers van het gebouw, waarin ook advocaten en tandartsen praktijk houden, en een politieman raakten gewond.
De explosies vonden plaats met een uur verschil. De explosieven waren geplaatst in vuilniscontainer en op een balkon.
De aanslag is de zesde in nog geen maand tijd. In december en de eerste week van januari werden drie klinieken elders in het land in brand gestoken, een kliniek werd overvallen en een arts werkzaam op een vrouwencentrum werd neergestoken.
President Clinton, die vorig jaar maatregelen heeft aangekondigd om abortusklinieken beter te beschermen, zei de jongste aanslag zeer te betreuren.
Totaal onverwacht kwam de aanslag overigens niet. Over een week is het 24 jaar geleden dat het Hooggerechtshof in de zaak Roe versus Wade abortus legaliseerde. Ieder jaar grijpt een kleine, maar zeer fanatieke groep van abortus-tegenstanders dit moment aan om aanslagen te plegen. Hoewel met enige regelmaat beweerd wordt dat het om een nationaal complot gaat, is de FBI er nooit geslaagd de verschillende incidenten rechtstreeks met elkaar te verbinden.
Op het moment van de aanslag in Atlanta hielden in Washington voorstanders van abortus een bijeenkomst. Volgens de directrice van de National Abortion Federation, Vicki Saporta, is 'wederom gebleken dat het probleem van het geweld tegen abortusklinieken nog altijd onaanvaardbaar groot is'.
Na de aanslag in Atlanta is bij klinieken elders in het land de waakzaamheid verhoogd.

