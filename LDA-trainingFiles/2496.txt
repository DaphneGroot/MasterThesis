	Maling aan taboes
	'HIJ IS NET tachtig geworden, en nog steeds komen ze hier een paar keer per week vragen waar hij woont. Zijn boerderij lijkt wel een bedevaartsoord.' De ober in Hotel Witkamp in het Gelderse dorpje Laren heeft een plattegrond klaarliggen met de route naar de boerderij van Albert Mol. 'Het is nog wel een eindje weg, hoor, helemaal in de middle of nowhere. Maar u herkent het aan de dieren die er los rondlopen. Alleen de ezel is dood, geloof ik.'
De ezel blijkt inderdaad dood, althans de vrouwtjesezel die 23 jaar lang een goede tijd heeft gehad op de Larense hoeve. Toen het dier gestorven was, heeft Albert Mol buiten op de deel een half uur staan schreeuwen. Dat luchtte lekker op en niemand die hem hoorde. De mensen zouden dat vaker moeten doen - even flink krijsen als ze verdriet hebben en vervolgens overgaan tot de orde van de dag. Zoals in een Griekse tragedie - wee mij, rampzalige. Albert Mol was even Elektra in Laren.
Op tafel liggen drie plakboeken, slechts een kleine selectie uit de vele persoonlijke naslagwerken. Albert Mol heeft zijn carrire nauwkeurig in plakboeken vastgeleg - foto's, programmaboekjes, krantenknipsels, recensies. Deze drie boeken moeten vooral als bewijs dienen van een carrire voor, naast en na de Albert Mol Top Drie Fanfare, Wat zien ik en Wie van de drie. Mol is er onderhand een beetje moe van dat hij altijd als 'die malle nicht van dat tv-spelletje' wordt gezien. En hij vindt het tijd worden dat men weet dat hij bij de Haagse Comedie heeft gespeeld en bij het Burgtheater in Wenen, dat hij gedanst heeft bij het Cullberg Ballet in Stockholm.
'In Stockholm was ik een overnight sensation. Dat noemen ze zo in dit vak, zoiets als Marco Borsato nu.' Hij wijst op een stukje in het Svenske Dagbladet, waarin de 'Hollandse danser met het Spaanse uiterlijk' de hemel wordt ingeprezen. 'Ik zag het danstheater van Birgit Cullberg toen het optrad in de Amsterdamse Stadsschouwburg. Ik vond het zo mooi dat ik haar de volgende dag heb gebeld om te vragen of ik auditie mocht doen. Diezelfde dag nog kon ik komen en werd meteen aangenomen. Met het Cullberg Ballet heb ik door heel Europa gereisd, Oslo, Kopenhagen, Florence - in Praag heb ik 28 doeken gehad.'
De Mol-plakboeken geven een rijk overzicht van een halve eeuw Nederlandse theaterhistorie. Met gepaste trots bladert hij ze door, af en toe wijzend op een wapenfeit - nooit ijdel, wel met terugwerkende kracht verbaasd over wat hij allemaal gedaan heeft. De Gebraden Gans bij Buziau, Kloris en Roosje, d'Artagnan in De Drie Musketiers, de valse profeet in De Verloren Zonen ('een valse profeet ben ik altijd gebleven'), De bloemetjes buiten (regie Wim Sonneveld), het Kurhaus Cabaret van Cor Ruys, de Bouwmeester Revue, het cabaret van Wim Kan. Hij danste in de eerste Peter en de Wolf van het Scapino Ballet en trad samen met Sonneveld op tijdens het eerste boekenbal, waar iedereen vond dat hij op Anna Blaman leek. Lachen met Hans Kaart met wie hij samen het romantische ballet Les Sylphides danste, onder de artiestennaam Albertine Molire. Dolle pret ook in Het meisje met de grote voeten en Het Artiestenpension waarin hij Ophelia speelde. Maar Albert Mol staat het liefst en het langst stil bij de periode dat hij bij de Haagse Comedie speelde, in Veel leven om niets van Shakespeare.
'Samen met Max Croiset speelde ik daarin de clown. Prachtige kritieken kregen we, ook van Anton Koolhaas en van Jeanne van Schaik-Willing. ''Mol hoeft geen enkel woord te zeggen en vult met zijn iele gestalte toch het toneel, met zijn wonderbaarlijk komieke plastische vermogen'', dat was Koolhaas. Iemand anders schreef dat ik een kostelijk uitgeschoten slingerplant was, het hoogtepunt van de voorstelling. En dat in een productie waarin ook Elisabeth Andersen en Guus Hermus stonden!
'Het was een prachtige tijd bij de Haagse Comedie. Cees Laseur die daar artistiek leider was, had vertrouwen in me, voor hem was ik meer dan Malle Appie. Vlak nadat hij me had gevraagd in Twelfth Night te spelen, ging hij dood. Twelfth Night heb ik nooit gespeeld, bij Guus Oster of Han Bentz van den Berg hoefde ik niet aan te komen als serieus acteur - Albert Mol in Shakespeare, dat kon niet. Nee, Albert Mol hoorde bij bij het cabaret, bij Sonneveld, Albert Mol was maar een danser. Van die hokjesgeest heb ik altijd last gehad. Daarom ben ik zo blij dat ik aan het eind van de rit met Wim Schippers heb kunnen werken, met Paul de Leeuw en met Arjan Ederveen.'
Schippers vroeg hem voor de vaderrol in de VPRO-televisieserie We zijn weer thuis. 'Kan ik dat dan?' had hij gevraagd toen Schippers bij hem aanklopte. Die vraag heeft hij zijn hele leven gesteld - kan ik dat dan? Hij loopt naar de slaapkamer en komt terug met een verguld lijstje met daarin een foto uit 'Fout in '45', een aflevering uit serie 30 Minuten. Daarin speelde hij een demente moeder en Arjan Ederveen was zijn ongetrouwde dochter, die in de oorlog verliefd was op een Duitse soldaat. Mol speelde die rol onvergetelijk mooi en sober, liggend in bed, zonder tanden, soms heel bijdehand, dan weer wegzakkend in die treurige, kleine geschiedenis.
'Ja, het is een wonderlijke boog van de Haagse Comedie naar Arjan Ederveen. Je bent bij het toneel en je wilt toch de mooiste Hamlet spelen. Dat lukt niet omdat men dat niet in je ziet, en op je oude dag krijg je dan dit cadeau van Ederveen. Dit is dus mijn talent. Waarschijnlijk heb ik het altijd gehad, maar er moest eerst iemand langskomen die het uit me haalde.
'Dat Arjan Ederveen in mijn leven kwam, is een wonder. Het is een merkwaardige jongen, stil en verlegen, in zichzelf gekeerd. Toen hij hier voor het eerst op bezoek was, zei hij bijna niets. Nou, ik lul wel voor drie, dus dat kwam goed uit. Maar je moet wel stront in je ogen hebben als je niet ziet dat die jongen een enorm talent is. Zo iemand hoeft van mij niet te gaan zitten kakelen over zichzelf, die mag best stil zijn.'
Toen Ederveen en regisseur Pieter Kramer hem vroegen voor de rol van de oude moeder had hij eerst 'nee' gezegd. 'Dat kan ik niet, ik denk dat je bij Joop Admiraal moet zijn.' Maar achteraf beseft hij dat niemand die rol zo mooi heeft kunnen spelen als hijzelf. Hij heeft er zelfs zijn kunstgebit voor uitgedaan.
'Ze vonden dat ik die rol zonder tanden moest spelen, maar ze durfden het niet te vragen, dat vonden ze gnant. Terwijl ik zelf al lang had bedacht dat je een oud wijf van 102 niet met tanden in speelt. Voor de opnamen moesten mijn baard en snor eraf, ik kreeg een pruik op en een jurk aan en ineens leek ik wel de oudste zuster van mijn moeder, vreselijk. O, mijn god, waarom doe ik dit, dacht ik alleen maar - altijd die faalangst. Maar toen ik eenmaal in dat bed lag en Ederveen zat naast me als mijn dochter Elsbeth, werd ik helemaal die moeder. Ik heb geen moment het idee gehad dat we aan het acteren waren, het was alsof ik een paar dagen in de hemel was. Ja, ik ben erg blij dat ze niet hebben gedacht: laat die ouwe lul van Mol maar lekker in de Achterhoek zitten.'
Zo langzamerhand dient zich de vraag aan of Albert Mol diep in zijn hart toch niet het liefst een carrire bij het toneel had willen hebben, als serieus acteur. Hij komt er steeds op terug, terwijl zijn verhalen en de plakboeken uitbundig laten zien dat hij vooral een vrijbuiter is geweest, een spring-in-het-veld die dansend, zingend en acterend van hot naar her ging.
'Mijn hele leven is eigenlijk n grote warboel geweest, ik fladderde gewoon van het een naar het ander. Ja, ik ben een beetje het slachtoffer van mijn eigen warboel. Ik heb een tijd bij het Schauspielhaus in Zrich gewerkt en op een goede dag raadde iemand me aan auditie te doen bij Margarethe Knie, de grande dame van Circus Knie. Ik ben naar haar toe gegaan, deed m'n kunstje en ik kon meteen bij haar komen werken. De eerste twee jaar moest ik olifantendrollen opruimen en clownslessen nemen, maar daarna kon ik de clown van Knie worden. Ik heb het niet gedaan. Later in Parijs had ik mimelessen van Etienne Decroux - tegen de wind in lopen, vlinder uit de hoed, je kent het wel. Daar ontmoette ik de grote Marcel Marceau die me vroeg of ik bij zijn groep wilde. Ook dat heb ik niet gedaan. Waarom niet? Ik weet het niet. Stom h, wie weet was ik wel de vaste vriend van Rob van Reyn geworden.'
Albert Mol is een lolbroek, maar ook een doodserieus mens. 'De andere kant van mij', noemt hij dat. Sinds achttien jaar werkt hij als dramatherapeut in instellingen voor verslaafden en mentaal gehandicapten. Hij begeleidt regelmatig groepen in Egmond, in Vierhouten en een paar keer per jaar ook in Itali. In Egmond werkt hij bij de Humaniversity, een soort exclusieve Jellinek-kliniek waar verslaafden uit de hele wereld proberen af te kicken. In vier dagen tijd maakt hij daar met de bewoners, die er soms slecht aan toe zijn, een voorstelling. Ze zingen, dansen, schrijven teksten en spelen toneel.
'Het zijn mensen die om allerlei redenen verslaafd zijn geraakt en vaak met grote angsten zitten. Soms durven ze de deur niet uit, soms lopen ze alleen maar weg. Ik had eens een meisje in de groep dat steeds aan de kant bleef zitten. Ze wilde niets, was alleen maar tegendraads. Een klassiek geval: in haar jeugd misbruikt, van de ene ellende in de andere, zwaar verslaafd geraakt. Tijdens de theatersessies kwam ik erachter dat ze gek was op dat liedje van Danny de Munk Ik voel me zo verdomd alleen. Stapje voor stapje ben ik met haar aan dat nummer gaan werken. Op de avond van de voorstelling heeft ze het vol overgave gezongen - ''krijg nou allemaal de klere, val voor mijn part allemaal dood.'' Drie maanden later kwam ik haar weer tegen, een aardige meid die hard op weg was het leven weer aan te kunnen.'
Dat hij over dit werk liever niet praat, komt doordat het zo intiem is, omdat het over kapotte mensen gaat en in zekere zin ook over theater. Hij wil niet de bekende Nederlander zijn die op zijn oude dag zo graag de grote weldoener uithangt. Met enige schroom laat hij een paar videobanden zien waarop hij als therapeut aan het werk is.
Zijn 'pupillen' dragen kostuums gemaakt van dekens en vuilniszakken. Een jongen uit New York danst zeer professioneel op Vogue van Madonna, drie grote kerels zingen a capella Drie kleine kleutertjes, er wordt een sprookje van Andersen gemimed. Mol beweegt zich tussen zijn spelers met groot komisch talent en een aandoenlijke, oprechte aandacht. Hij pakt handen vast, geeft duwtjes in de rug, een schouderklopje hier en daar en droogt tranen. Alles gebeurt met een enorme intensiteit - na afloop is er een grote ontlading of een verlegen glimlach.
Tijdens het kijken naar de video's is hij helemaal weggedoken in de bank en zegt nauwelijks een woord. Na afloop is hij bekaf. Hij trekt een trui aan, zet de pet op en gaat eieren rapen. In de keuken maakt hij roereieren, voor vriend Geurt is er een restje capucijners van de vorige dag. Het leven op de boerderij met Geurt ('we zijn al dertig jaar samen, dus veel smeugs valt daarover niet meer te melden') bevalt nog steeds goed. De mannetjesezel leeft gelukkig nog, verder zijn er zestig kippen en een dikke kat. De dieren zijn hem heilig. Toen de kippen een keer brutaal bezit hadden genomen van zijn bed, is hij zelf op de grond gaan slapen. In Laren voldoet hij aan zijn burenplicht, Amsterdam missen doet hij niet. Als het moet, zit hij binnen anderhalf uur op het Leidseplein, maar zuipen in De Smoeshaan hoeft niet meer - hij staat al achttien jaar droog.
'Sinds de film Lieve Jongens heb ik niet meer gedronken, het moest gewoon in n keer over zijn. Wist je trouwens dat ik in die film het alter ego van Gerrit Komrij speelde? Ik was Albert S., de oude nicht die het vriendje van Reve afpakt. Ik vond het zalig om die rol te spelen. ''Er is geen grimeur die mij zo lelijk als Komrij kan schminken'', riep ik steeds. Dat was namelijk mijn zoete wraak op Komrij die mij in zijn tv-kritieken altijd Albert Kukident Mol noemde, vanwege mijn kunstgebit. Hij vond me een oude geit die om aandacht vroeg. Dat was niet erg aardig, nee, maar ik moest er ook wel om lachen. Ik weet wat het is om vals te zijn.'
Aan dat vals-zijn heeft Albert Mol niettemin veel vrienden overgehouden. Vanwege zijn tachtigste verjaardag werd er onlangs een supriseparty georganiseerd in het Amstel Hotel waar tweehonderd mensen waren. Uiteenlopende types, van Joop Braakhekke tot Conny Stuart, van Jeroen Krabb tot majoor Bosschart. Hij heeft ze allemaal lief, maar het liefst praat hij over bekende acteurs en actrices. Alsof hij trots is op het feit dat hij ze kent, of heeft mogen kennen.
'Ik heb laatst nog gedanst met Annet Nieuwenhuijzen, op het feestje van Mary Dresselhuys. Ik heb Annet nog van het Studententoneel naar de Haagse Comedie zien komen. Ze speelde haar eerste rol in De rechter van Salomeo. En weet je wie daarin haar dansje deed? Ik. En wie gingen samen de stad in om te dansen in de nachtclubs? Annet en ik. Kleine Annetje was ze toen nog, nu is ze een van de grootsten die we hebben. Zo lang ken ik die mensen al. Ik ging bij Magda Janssens op de thee, ik heb Cruys Voorbergh ontmoet. Als klein jongetje kwam ik bij Charlotte Khler over de vloer, dan deed ze voordrachten en ik was haar publiek.
'Als de Haagse Comedie in Amsterdam speelde, kwam Ida Wasserman wel eens een tukje bij me doen en kookte ik voor haar. ''Zeg maar Ida, hoor'', zei ze dan, maar ik kwam niet verder dan ''Ja, mevrouw Wasserman''. Met Fien de la Mar heb ik een enorme verhouding gehad, ik ben erg intiem geweest met Fien, bij wijze van spreken. Met Han Bentz heb ik in vijf stukken gestaan, Ank van der Moer heb ik nog in d'r corset geholpen in De Getatoeerde Roos. Myra Ward heeft hier gelogeerd, vlak voordat ze stierf. Al die mensen zijn al lang dood, die bestaan niet meer. Het wordt steeds leger.'
Hij verbaast zich erover dat een televisiepresentator vandaag de dag veel belangrijker is dan een goed acteur. De jongens en meisjes van Goede Tijden Slechte Tijden zijn de nieuwe helden, niet een van god gegeven acteur als Pierre Bokma. Als Pierre Bokma een prachtrol speelt, hoor je daar niemand over.
'Je bent nu een ster als je in een soap staat en er twee miljoen mensen kijken. Van al die sterren mogen we vervolgens in de bladen al het lief en leed meemaken - zangers die twaalf jaar lang hebben gelogen over het feit dat ze homoseksueel zijn en nu ineens in het wit gekleed de nicht uithangen. Mensen die prachtige dingen hebben gedaan op toneel of televisie zijn verdwenen en vergeten. Waar is bijvoorbeeld Ton van Duinhoven gebleven, die verdient toch een avondvullende hommage? Er is geen hond meer die zegt ''goh, wat heb jij een prachtige rol gespeeld'' Het enige dat je aan de lopende band hoort is ''h, jij hebt goed gescoord'' Wat betekent dat godverdomme, goed gescoord?
'Alleen maar kijkcijfers, commercie, marketing. Je maakt mij toch niet wijs dat er nog iemand is die weet wat voor narigheid Catherine Keyl vorige week woensdag op de buis had? Het gaat enkel om de reclame om zo'n programma heen, maar het lijkt wel alsof Keyl een therapeute van Onze Lieve Heer is. Nou, vergeet het maar, ze zal het hooguit merken aan haar bankrekening. Wat dat betreft heeft Liberace lang geleden wijze woorden gesproken. Hij heeft zijn hele leven lang die kitscherige jankmuziek gespeeld, maar over zijn bedoelingen deed hij niet moeilijk: ''Yes, I cry all the way to the bank!'' '
Het is vervelend om erover te beginnen, maar wat zal er met al die plakboeken gebeuren mocht Albert Mol ooit de ezelin achterna gaan? Met andere woorden: waar zal het Mol-archief gevestigd worden? Freek de Jonge heeft om een of andere reden interesse getoond. Jeroen Brouwers ook, die heeft ooit het plan geopperd aan de hand van al dat materiaal een boek te schrijven. Het Toneelmuseum is een mogelijkheid, maar daar belanden ze wellicht in een stoffige kelder.
'Ik kan mijn plakboeken natuurlijk ook aan Youp van 't Hek geven. Kan ie ze op het toneel leggen, tjakka! roepen en er de brand in steken. Leuk voor zijn nieuwe show - burning old witches. Naar Youp kijk ik het liefst op televisie, op veilige afstand. Wat mij opvalt, is dat al die cabaretiers tegenwoordig om het kwartier kut en lul en neuken roepen. Ze hebben kennelijk de behoefte om zichzelf op die manier te bevrijden. Je kunt niet meer in de Kleine Komedie optreden zonder te roepen of je al dan niet aan kontneuken doet en of je een grote pik hebt of een kleine. Men is in het cabaret erg met zichzelf bezig.'
Albert Mol heeft dus nog steeds duidelijke opvattingen over het vaderlandse amusement en tal van andere zaken. Sinds kort heeft hij een nieuw podium waarop hij zijn mening kwijt kan. Elke veertien dagen schrijft hij een column in de GAY Krant, vooral over homoseksualiteit vroeger en nu.
'Ik heb altijd maling gehad aan taboes, me nooit als probleemgeval voorgedaan of me gediscrimineerd gevoeld. Ik heb - om het maar eens op z'n Amsterdams te zeggen - schijt gehad aan blonde Naatje. Dat was geen act, ik was nu eenmaal zo. Toen ik mijn moeder vertelde dat ik homo was, zei ze dat ze toen ze in verwachting was vurig had gehoopt op een meisje, en dat ze nu allebei had. Daarmee was de kous af. Op die column in de GAY Krant krijg ik veel brieven. Veel jongens uit de provincie, zoals die stakker van 32 die nog thuis woont en waarvan niemand weet dat hij een nicht is. Hij was een avondje gaan stappen in de stad, ging met iemand mee, werd vastgebonden op een bed en toen hebben ze foto's van hem gemaakt. Hij moest die lui geld betalen anders zouden ze die foto's naar zijn ouders sturen. Er is veel veranderd en alles is veel vrijer geworden, maar we zijn er nog niet.'

