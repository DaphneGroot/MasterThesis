	Uitbundig versierd aardewerk
	Noord-Holland beleefde in de zestiende en zeventiende eeuw een bloeiperiode. Tal van steden en dorpen deden volop mee aan de steeds talrijker worden handelsactiviteiten, eerst vooral in het Oostzeegebied, later in het kader van de Oostindische en Westindische Compagnie. De toenemende welvaart is niet alleen goed te zien op veel schilderijen uit die tijd waarop de Noord-Hollandse handelselite zich graag presenteerde, maar laat zich ook aflezen uit archeologische vondsten.
Nog tot en met 17 augustus is in het Westfries Museum in Hoorn een tentoonstelling te zien van Noord-Hollands slibaardewerk. De expositie toont vondsten van aardewerk (potten, schotels, kommen, vuurklokken) uit de periode 1580-1650. Het aardewerk is op een bijzondere manier versierd met wit slib, die werd aangebracht met een ringeloor (een doorboorde koehoorn met een rietje), te vergelijken met het spuiten van slagroom.
Volgens Sjek Venhuis, die met Hans van Gangelen en Peter Kersloot het fraai uitgevoerde overzichtswerk Hoorn des Overvloeds - De bloeiperiode van het Noord-Hollands slibaardewerk, ca. 1580 - ca. 1650 (uitgeverij Noord-Holland, Wormerveer/stichting Noord-Hollands slibaardewerk; ÂŸ 59,-) samenstelde, gaat het waarschijnlijk niet in de eerste plaats om sieraardewerk. Het slibaardewerk is nauwelijks op schilderijen aantoonbaar en is alleen bekend uit archeologische vondsten. Hans van Gangelen komt in een uitvoerige analyse van de vaak uitbundige versieringsmotieven tot de conclusie dat het slibaardewerk zeer waarschijnlijk een rol heeft gespeeld als speciale gelegenheidskeramiek bij festiviteiten rond verloving of huwelijk.
HvG

