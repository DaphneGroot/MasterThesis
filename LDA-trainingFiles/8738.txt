Orange (Frankrijk).
Orange is een stad in het departement Vaucluse, in het zuiden van Frankrijk. De gemeente in de Provence is 74,2 km² groot en telt 29.302 inwoners (2011).
Rond de stad is veel wijnbouw van de streek Côtes du Rhône, met bekende wijnen als Châteauneuf du Pape en Gigondas.
Geschiedenis.
Orange heeft bindingen met het Huis Oranje-Nassau. In 1544 erfde Willem van Nassau deze stad van zijn neef René van Chalon en werd hij prins van Orange (Oranje). In 1713 werd het een deel van de Franse provincie Dauphiné. Het bleef een provincie binnen die provincie; het was nog bijna volledig omgeven door de Comtat Venaissin, een pauselijke staat die nog een kleine eeuw langer onafhankelijk bleef, vooraleer ook door Frankrijk opgeslokt te worden.
Demografie.
Onderstaande figuur toont het verloop van het inwonertal (bron: INSEE-tellingen).
Bezienswaardigheden/monumenten.
Het theater, gebouwd rond het begin van onze jaartelling, is een van de best bewaarde voorbeelden van Romeinse bouwkunst in Frankrijk (zie ook Arena van Nîmes).
De triomfboog is gewijd aan de veteranen van het Gallische Legioen II (de stichters van de stad) en aan keizer Tiberius.
In de stad bevinden zich twee protestantse tempels en de kathedraal Notre-Dame-de-Nazareth, een nationaal monument van Frankrijk.
Verkeer en vervoer.
In de gemeente ligt spoorwegstation Orange.
De stad is bereikbaar via de A7 vanaf Lyon.
Stedenbanden.
Orange is een van de zes steden die samen de in 1963 opgerichte Unie van Oranjesteden vormen. De andere steden die tot de unie behoren, zijn Breda, Steenbergen, Buren, Diest en Dillenburg.
Politiek.
Orange wordt bestuurd door het "rechtse" Front National van Jacques Bompard. Hij haalde het in 1995 in de tweede ronde van de gemeenteraadsverkiezingen met een relatieve meerderheid van 36%; in 2001 won hij de eerste ronde met een absolute meerderheid van 60%. De burgemeester is in 2005 overgestapt naar de (gelijkgestemde) Mouvement Pour la France (MPF) waarvan hij lid blijft tot in 2010. Daarna sluit hij zich aan bij het Bloc identitaire voor de lijst Ligue du Sud (LS). Deze laatste wordt een politieke partij waarvan hij de voorzitter wordt. In 2014 wint de partij met een absolute meerderheid de gemeenteraadsverkiezingen. Men verwijt Bompard die onafgebroken burgemeester is sinds 1995, een reeks culturele subsidies geschrapt te hebben, en ook het aanbod van de stedelijke bibliotheek bijgestuurd te hebben. Bovendien is het personeelsbestand van de stad met meer dan een kwart verminderd.
