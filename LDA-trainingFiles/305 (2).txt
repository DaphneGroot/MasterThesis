Esperanto.
Esperanto is een door Lejzer Zamenhof ontworpen, relatief gemakkelijk te leren, politiek neutrale, internationale taal (kunsttaal). In 1887 publiceerde hij onder het pseudoniem "Dr. Esperanto" - "iemand die hoopt" - het eerste boek over de taal met de titel: "La internacia lingvo" (de internationale taal). De taal werd echter bekend onder Zamenhofs pseudoniem en kreeg zo de naam Esperanto.
Esperanto wordt inmiddels in meer dan 120 landen gesproken en telt volgens de databank« "Ethnologue "» (van de «beroemde» Summer Institute of Linguistics) rond de twee miljoen sprekers. Duolingo, een app om talen te leren, bereikt sedert de lancering van de cursus Esperanto (in het Engels (25/5/2015) en het Spaans in 2016) stilaan een miljoen cursisten tegen eind 2017. Op 5 april 2017 waren er al 800,000 deelnemers en elke dag beëindigen ongeveer 30 personen de cursus. Er vinden jaarlijks wereldwijd vele bijeenkomsten en congressen plaats in het Esperanto. In 1905 werd het eerste internationale congres georganiseerd in Boulogne-sur-Mer (Frankrijk).
Esperanto is speciaal ontworpen om mensen uit verschillende culturen met elkaar te laten communiceren. Het is relatief veel gemakkelijker te leren dan welke nationale taal ook, door de grote regelmatigheid en eenvoudige grammatica. Daarbij is de taal politiek neutraal wat ervoor zorgt dat eventuele nationale belangen tussen partijen buiten spel worden gezet. Dit zorgt ervoor dat de sprekers op gelijkwaardige voet met elkaar kunnen communiceren in het Esperanto.
De meeste mensen die Esperanto spreken hebben er bewust voor gekozen de taal te leren, al zijn er inmiddels ook mensen die het Esperanto als moedertaal hebben. Esperanto wil een taal zijn die mensen leren naast hun eigen regionale en/of nationale taal, om te kunnen communiceren met mensen in diverse werelddelen, waarmee ze anders misschien nooit in contact zouden treden. Het belangrijkste doel van het Esperanto is uitdrukkelijk niet om andere talen te verdringen, te vervangen of zelfs vertalen overbodig te maken, maar wel om zelf een brug te zijn tussen verschillende talen en culturen. Deze brugfunctie komt onder andere goed tot uitdrukking in een app (Amikumu) om esperantisten en andere taalliefhebbers met elkaar in contact te brengen, alsook in het internationale reisnetwerk van esperantisten met de titel Pasporta Servo. Dit netwerk stelt Esperantosprekers in staat om goedkoop en gemakkelijk te reizen en andere Esperantosprekers van over de gehele wereld op te zoeken. Op deze manier heeft een persoon die Esperanto spreekt de mogelijkheid om de cultuur en gebruiken van het land en de inwoners via de mensen zelf te leren kennen.
De taal was in 2007 de 32ste taal die voldeed aan het: "Gemeenschappelijk Europees Referentiekader voor Moderne Vreemde Talen: Leren, Onderwijzen, Beoordelen." Dit staat ook bekend als het A1 tot C2 systeem dat binnen Europa gehanteerd wordt. Wereldwijd zijn er 6912 officieel erkende talen. Europa kent binnen zijn grenzen 239 verschillende talen.
PEN International heeft een afdeling met Esperantoschrijvers (Esperanto PEN Centrum).
Ontwikkeling.
Alle levende talen hebben moedertaalsprekers en ontwikkelen idiomatische uitdrukkingen. Er zijn nu ook al moedertaalsprekers en zelfs idiomatische uitdrukkingen in het Esperanto, hoewel dit laatste niet wordt aangemoedigd.
Taalkundige eigenschappen.
Esperanto heeft een eenvoudige grammatica met grote regelmatigheid. Met enkele basiselementen kan men een groot aantal nieuwe woorden vormen. Hierdoor en dankzij het internationale karakter van de woordenschat is Esperanto relatief veel gemakkelijker te leren dan veel andere talen.
Indeling.
Esperanto is een ontworpen taal (kunsttaal) en is als zodanig dus niet verwant aan andere talen, maar de meeste elementen zijn aan "gewone" natuurlijke talen ontleend.
De klanken en woordenschat zijn grotendeels gebaseerd op de in Europa gesproken Indo-Europese talen. De klankinventaris is voornamelijk Slavisch, terwijl de woordenschat sterk is geïnspireerd door die van de Romaanse talen (60%; bijvoorbeeld "facila", "gemakkelijk", "granda", "groot", "sur", "op", "ili", "zij, hun, hen", "la", "de, het" en "amiko", "vriend"), in mindere mate door de Germaanse talen (30%; bijvoorbeeld "la jaro", "het jaar" en "lerni", "leren"), heel weinig door de Slavische talen (5%) en nog door overige talen zoals Grieks en Japans (5%) (bijvoorbeeld het van het Grieks afgeleide voegwoord "kaj", "en"). De Esperanto-grammatica is niet specifiek op die van een of meerdere bestaande talen gebaseerd, maar schematisch opgezet. Wel komt de grammatica op een aantal punten duidelijk overeen met die van andere (met name Indo-Europese) talen, bijvoorbeeld wat betreft het onderscheid tussen nominatief en de accusatief.
Men zou het Esperanto eventueel ook kunnen beschouwen als een soort creooltaal die uit overwegend Indo-Europese elementen is opgebouwd. Het verschil met andere creooltalen is dan wel dat het Esperanto niet als gevolg van intercultureel contact is ontstaan.
Wat betreft typologie: de woordvolgorde is net als in de meeste talen standaard SVO, maar een andere volgorde is eventueel ook toegestaan. Veel woorden worden uit andere woorden afgeleid door middel van voor- en achtervoegsels. Net als in bijvoorbeeld het Frans en het Engels worden in het Esperanto veel voorzetsels gebruikt.
Esperanto kan omschreven worden als "een morfologisch zeer agglutinerende en tot op zekere hoogte isolerende taal, qua woordenschat voornamelijk Romaans". Een agglutinerende taal is een taal die suffixen losjes aan een stam kan toevoegen, in plaats van het woord te verbuigen zoals een flecterende taal. Dat blijkt uit een woord als "patrinojn" "moeders (accusatief)", opgebouwd uit "patr/" "vader", "/in/" infix voor de vrouwelijke pendant, "/o" suffix voor een zelfstandig naamwoord, "/j" suffix voor het meervoud en "/n" suffix voor de accusatief. De woordparadigma's blijven zo eenvoudig herkenbaar.
Klankleer.
Esperanto heeft 23 medeklinkers en 5 klinkers. De klemtoon ligt altijd op de voorlaatste lettergreep. De laatste "/o" bij zelfstandige naamwoorden mag in de poëzie worden vervangen door een apostrof. De plaats van de klemtoon verandert daardoor niet.
Grammatica.
De grammatica van het Esperanto is zeer regelmatig. Woorden worden gevormd uit woordstammen en regelmatige voor- en achtervoegsels. Ook samenstellingen komen voor, zoals in het Nederlands.
Er zijn twee naamvallen: nominatief en accusatief.
De verschillende soorten woorden worden aangeduid door hun eigen uitgang.
Bijwoorden eindigen op "/e", of in de accusatief op "/n". Dit laatste kan voorkomen bij een plaatsaanduidend bijwoord in combinatie met bepaalde voorzetsels.
Achter- en voorvoegsels.
Het Esperanto heeft een zeer beperkt kernlexicon, maar daartegenover staat een uitgebreide morfosyntaxis. Hierdoor is de mogelijkheid tot nieuwvorming groot. Om neologismen te vormen wordt net als in polysynthetische talen op grote schaal gebruikgemaakt van achter- en voorvoegsels. Zo is er geen basiswoord dat "klein" betekent. Men zegt in plaats daarvan "mal/granda", letterlijk "ongroot". Ook is er geen basiswoord dat "school" betekent, want men zegt "lern/ej/o", letterlijk "leerplaats".
Een achtervoegsel komt niet direct na een woord, eerst wordt de uitgang (zie tabel van uitgangen) verwijderd. Na het achtervoegsel komt dan weer de juiste uitgang. In de tabel hieronder is dat met breukstrepen aangegeven. Deze breukstrepen geven niet aan hoe het woord aan het einde van de regel wordt afgebroken.
Voor- en achtervoegsels kunnen niet zomaar omgewisseld worden, omdat hun betekenis afhangt van de volgorde. De volgorde vertrekt steeds vanuit de stam van het woord. De volledige ontleding van bijvoorbeeld "malsanulejo" is "een plaats voor personen met de eigenschap niet gezond te zijn". Indien de achtervoegsels "/ul/" en "/ej/" verwisseld zouden worden ("malsanejulo"), krijgt men iets als "een persoon met de eigenschap van een plaats waar men niet gezond is". Dit is een onzinnige betekenis.
Er wordt opgemerkt dat dit niet altijd in dezelfde richting geschiedt. Bijvoorbeeld: Een "Nederlandano" heet zo omdat hij in "Nederlando" woont en "Anglujo" heet zo omdat er "Angloj" wonen. Een "monero" ("munt") is een stukje "mono" ("geld") en een "arbaro" ("bos") is een groep "arboj" ("bomen").
Telwoorden.
De hoofdtelwoorden staan in onderstaande tabel. Een rangtelwoord wordt gemaakt door er een /a aan toe te voegen. De rangtelwoorden worden als bijvoeglijke naamwoorden beschouwd.
Verenigingen.
Er is een Wereld-Esperantovereniging, genaamd UEA (Universala Esperanto-Asocio), waarvan het hoofdkantoor zich bevindt in Rotterdam, en een Wereld-Esperanto-Jongerenvereniging, genaamd TEJO.
Anti-Esperantisme.
Esperanto is vervolgd onder verschillende dictatoriale regimes. Hitler vervolgde Esperantosprekers actief in de Tweede Wereldoorlog. Volgens sommige mensen deed hij dit omdat Esperantosprekers vaak over vele internationale contacten beschikten. Hierdoor konden zij uit verschillende bronnen informatie halen, waardoor de nationaalsocialistische staatspropaganda van Hitler minder effectief zou zijn. Een andere reden die vaak genoemd wordt is dat Zamenhof van Joodse komaf was. Ook in de Sovjet-Unie onder Stalin en in Italië onder Mussolini werden esperantisten actief vervolgd.
Bibliografie.
(Engels) Esther Schor, (ponto el vortoj),
