	President Kim wordt snel grijs
	GRAAG WAS Kim Young-sam de geschiedenis ingegaan als de president die afrekende met het corrupte, dictatoriale verleden van Zuid-Korea, de president die de natie achterliet als een modern, democratisch land, dat zich in de OESO kon meten met de fine fleur van de westerse landen.
Maar net als in de nadagen van de militaire dictators, die het land dertig jaar lang als een reusachtige werkplaats hebben gerund, hangt ook nu traangas in de straten van Seoul. Zuid-Korea klom in vliegende vaart op van een straatarm land naar een westers welvaartsniveau. Maar de dagelijkse veldslagen van de politie met arbeiders en studenten maken pijnlijk duidelijk dat de omvorming tot rijk land nog niet compleet is.
Kims voorganger, Roh Tae-woo (hij zit inmiddels wegens zijn rol in een militaire staatsgreep en het aannemen van steekpenningen in de gevangenis), vond dat schaarste aan menselijke arbeid onafwendbaar tot hogere lonen leidt. Intussen vindt de Zuid-Koreaanse arbeider meer in zijn loonzakje dan zijn collega in Nederland en is de industrie een uittocht begonnen naar de lage-lonenlanden in West-Europa en Zuidoost-Azië. President Kim is bang dat de door zijn voorgangers afgekochte arbeidsrust het land uit de markt prijst.
Begin jaren tachtig was in de havenstad Pusan 's wereld grootste schoenenfabriek gevestigd. Bijna 25 duizend mensen naaiden schoeisel voor binnen- en buitenland. Nu is de fabriek dicht en is de productie verhuisd naar China en Indonesië. Het economische wonder heeft zijn glans verloren. Niet alleen in Zuid-Korea, maar ook in de andere tijger-economieën (Hongkong, Singapore en Taiwan) stagneert de groei.
Binnen- en buitenlandse deskundigen zijn Kim bijgevallen. De fabelachtige economische groei (15 procent) uit de jaren tachtig behoort tot het verleden. Alleen na grondige sanering kan het land doorgroeien met een respectabele 5 procent. 'Moderniseer! Zet het mes in de verstikkende wildgroei van regeltjes, verhoog de economische mobiliteit en versoepel de arbeidsmarkt', luidden de adviezen. De buitenlanders voegden daar nog aan toe dat het afgelopen moet zijn met het protectionisme dat de militaire regeringen gebruikten om de chaebol, de reusachtige conglomeraten, op te kweken.
De ervaring in Japan, dat er maar niet in slaagt uit de recessie te klauteren, was een scherpe waarschuwing. Het in heel Oost-Azië gevreesde schrikbeeld van West-Europa met zijn hoge werkloosheid deed de rest: de rigide arbeidswetten gingen op de helling.
Maar Kim, als dissident in de jaren tachtig de schrik der generaals, verviel in oude reflexen. De verruiming van het ontslagrecht was niet het resultaat van een parlementair debat. Nee, Kim trommelde zijn partijgenoten in het holst van de nacht op en joeg zonder de lastige pottenkijkers van de oppositie in zes minuten elf wetten door het parlement. Dat hij, naast de nieuwe arbeidswet, ook de bevoegdheden van de geheime dienst verruimde en de vorming van nieuwe vakbonden uitstelde, was voor veel Zuidkoreanen het bewijs van zijn kwade wil. Zij koesteren de democratische hervormingen als een van de grootste verworvenheden. De gemiddelde Zuid-Koreaan is allergisch voor de harde methoden uit het verleden, die herinneringen oproepen aan extreem lange werkdagen, verplichte spaarregelingen en door de politie bont en blauw geslagen kinderen.
De vakbondsacties dreigen daarom verder uit te groeien en de regering voelt aan dat de geest uit de fles dreigt te komen. Gisteren trachtte ze het overleg te openen met radicale vakbondsleiders. Maar de missie van Lee Hong-koo, van de voorzitters van de regeringspartij, liep uit op een vernedering. Lijfwachten van de stakingsleiders hielden zijn limousine tegen bij de kathedraal van Myongdong, die in de militaire tijd ook al wijkplaats was van regeringsopponenten.
Lee zocht soelaas bij de eerbiedwaardige aartsbisschop van Seoul, kardinaal Kim Soo-hwan. Maar in plaats van begrip kreeg hij de wind van voren. 'Ik begrijp dat u een wet heeft aangenomen om de economie te redden. Maar ik hoop dat u ook de levensstandaard van de arbeiders wilt redden,' zei de leider van Zuid-Korea's vier miljoen roomskatholieken onomwonden.
De regering heeft met blunders het krediet bij het volk verspeeld. De dreiging om de stakingsleiders te arresteren heeft de studenten op straat gebracht. Die zijn sinds de zestiende eeuw het geweten van de natie en hebben in de Koreaans-confuciaanse traditie het recht om in opstand te komen tegen onrechtvaardige heersers.
De regering rest weinig anders dan concessies te doen. Hoe langer ze hardvochtig voor de confrontatie blijft kiezen, des te ingewikkelder zal het worden om de economie te hervormen. Voor haar dreigt het weinig aanlokkelijke perspectief van stakingen en demonstraties bij iedere kleine aantasting van bestaande rechten. Maar het uitblijven van modernisering zal de groei verder doen afvlakken. Ook dat neemt de kritische Zuid-Koreaanse kiezer haar niet in dank af.
Voor de snel grijs wordende president Kim wordt het met de dag moeilijker zijn politieke erfenis veilig te stellen. In opiniepeilingen daalt zijn populariteit snel. Kim is niet herkiesbaar, maar hoopt dat zijn volk in december op een nog aan te wijzen partijgenoot stemt. Kim begon zijn vierjarig bewind als de lieveling van het land. Nu dreigt hij als verguisde machtswellusteling de geschiedenis in te gaan.
Toine Berbers

