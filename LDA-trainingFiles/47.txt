	Verhuizing staf KPN verontrust Groningen
	Van onze verslaggever
GRONINGEN
 Provincie en gemeente Groningen zijn uitermate bezorgd over het voornemen van Koninklijke PTT Nederland een deel van de staf van het hoofdkantoor in Groningen naar Den Haag te laten terugkeren. Zij vrezen dat 'sluipenderwijs' het Haagse hoofdkantoor van KPN dat van Groningen in gewicht begint te overstijgen. Dat zou in strijd zijn met de afspraken die in 1985 zijn gemaakt in het kader van de spreiding der rijksdiensten naar economisch zwakke regio's.

Commissaris van de koningin H. Alders en burgemeester H. Ouwerkerk houden vast aan het uitgangspunt dat het hoofdkantoor van KPN in Groningen blijft. Ook gaan zij ervan uit dat niet wordt getornd aan het minimum aantal van tweeduizend KPN-banen in Groningen. Daartoe behoort de top van KPN met ondersteunende staf.
Voor Alders en Ouwerkerk is dat de inzet van het spoedoverleg dat ze waarschijnlijk later deze week hebben met KPN-bestuursvoorzitter W. Dik. Groningen wil Dik houden aan de spreidingstaakstelling van de PTT in 1985, die bij de verzelfstandiging van KPN in 1989 werd herbevestigd.
Bij het concern, dat twee miljard winst maakt en buitenlandse bedrijven overneemt, zijn 'liberalisering, mondialisering, effectiviteit en efficiency' de toverwoorden geworden. In Groningen wordt gevreesd dat daarbij, in de filosofie van de KPN-top, niet meer een hoofdvestiging in een uithoek van Nederland past.
KPN ontkent dat wordt getornd aan de spreidingstaakstelling. Maar de angst in Groningen is niet zozeer dat het arbeidsvolume afneemt, maar betreft wel het gewicht van de overblijvende functies.
'Aan het feit dat het hoofdkantoor in Groningen staat, kan niet worden getornd', aldus een woordvoerder van Alders maandag. 'De Groningse bestuurders willen het dan ook met name hebben over het perspectief van de totale ontwikkeling van de werkgelegenheid bij KPN.'
Op het gesprek is aangedrongen door Alders nadat Dik het afgelopen weekeinde in een nieuwjaarstoespraak zinspeelde op gedeeltelijke terugkeer van het KPN-hoofdkantoor van Groningen naar Den Haag. Dik heeft maandag in een telefoongesprek met Alders bevestigd dat KPN 'minder geforceerd' wil omgaan met arbeidsplaatsen.
Vacatures bij de afdelingen van KPN moeten uit een oogpunt van kostenbesparing en efficiency weer in Den Haag vervuld kunnen worden. Het zou daarbij gaan om tweehonderd arbeidsplaatsen in vijf jaar. Dat aantal is nog onzeker, maar Dik heeft bevestigd dat het wel eens die richting op kan gaan.
Inmiddels zijn hierover vragen gesteld aan minister Jorritsma van Verkeer en Waterstaat door de PvdA-Kamerleden Zijlstra en Van Zuijlen. Uit de antwoorden van Jorritsma moet onder meer blijken hoe los de band van KPN met politiek Den Haag precies is geworden sinds de privatisering van 1989 en de beursgang van 1994.
Zijlstra: 'Woordvoerders van KPN beweren dat ''die verplichting'' in Groningen te zitten de efficiÃ«ntie van het bedrijf aantast. Daarvan wil men kennelijk af. Telkens zijn er weer oprispingen en wij vragen ons af of die een structureel karakter krijgen. KPN is met zijn hart nooit in Groningen geweest.'
Noordelijk Abvakabo-bestuurder H. Oostmeijer noemt het signaal van Dik 'een niet te onderschatten provocatie in de richting van politiek en vakbonden, die komt op een psychologisch belangrijk moment'.
Oostmeijer: 'Groningen zou voor onbepaalde tijd een toekomstvaste organisatie krijgen. Daar waar nodig zou in Den Haag een steunpunt komen. Den Haag is echter uitgegroeid tot een niveau dat ten minste gelijkwaardig is aan Groningen. Het is niet logisch om twee hoofdkantoren te hebben. Maar KPN draait de zaken om: de hoofdvestiging is Groningen, niet Den Haag.'
De vakbonden vrezen vooral het negatieve effect van de ontwikkelingen bij KPN op andere bedrijven in Groningen. Niet omdat het arbeidsvolume in Groningen afneemt, maar wel het gewicht van de functies. Weliswaar is de stad nooit het 'Silicon Valley van Nederland' geworden, zoals in de euforie van de komst van de PTT in de jaren tachtig nog werd verwacht. Maar toch heeft de komst van de PTT een positief spin-off-effect gehad op kleine soft- en hardware bedrijven op het gebied van de telematica.
Oostmeijer vindt de uitspraken van Dik 'vreemd en onnodig'. 'Het aantal banen in de concernstaf en
-diensten in Groningen is de laatste jaren gehalveerd. Ook bij post en telecommunicatie zijn veel banen verdwenen. De regionale politiek en de vakorganisaties zijn altijd buitengewoon meegaand geweest. De grens is nu bereikt. De bonden gaan zich op hun positie beraden.'

