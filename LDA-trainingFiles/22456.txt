Utrechtsch Studenten Corps.
Het Utrechtsch Studenten Corps (USC) is de oudste studentenvereniging van Utrecht. De vereniging zelf houdt als oprichtingsjaar het jaar 1816 aan.
Wapen van "Rector et Senatus Veteranorum"
Groensenaten.
In het jaar 1793 was er reeds een groensenaat opgericht die de ontgroening van nieuw aangekomen studenten op zich nam: de "Senatus Veteranorum Glirium" (vertaald uit het Latijn: De senaat van oude rotten). Toen de academie van Utrecht in de Franse Tijd (in het jaar 1806) echter werd gedegradeerd tot een "école secondaire" (middelbare school), hield deze groensenaat na verloop van tijd op te bestaan. Nadat de universiteit in 1814 haar rechten als academie had teruggekregen, ontstond al snel het verlangen een nieuwe groensenaat op te richten. In datzelfde jaar 1814 werd, door oud-leden van de in 1812 ter ziele gegane "Senatus Veteranorum Glirium", wederom een groensenaat opgericht met een reeds enigszins bekende naam: de "Senatus Veteranorum". Op 26 februari 1816 richtte de Senatus Veteranorum de "Utrechtsche Studentensociëteit PhRM" op, waar praktisch elke student in nakomende jaren lid van was. In 1831 werd in overleg met de Senatus Veteranorum, een aparte groensenaat voor theologiestudenten opgericht: "Senatus Theologorum". Op initiatief van de Senatus Veteranorum werd in 1833 het "Collegium Praesidium" opgericht, dat vanaf 1840 "Collegium Praesidiale" werd genoemd. Dit was het eerste vertegenwoordigende lichaam van alle Utrechtse studenten en bestond uit de rectoren van de Senatus Veteranorum en de Senatus Theologorum en vijf gekozen vertegenwoordigers van de Faculteiten.
Vereniging der Wetten.
Op 22 mei 1848 verenigden de twee tot dan toe aparte groensenaten zich tot de "Rector et Senatus Veteranorum" met de zinspreuk van de oude Senatus Theologorum: "Amicorum Consensus Virtutem Alit Gaudiumque" (vertaald uit het Latijn: overeenstemming van vrienden voedt deugd en vreugd). De senaat zou voortaan de belangen van alle Stichtse studenten behartigen, en nam de taak van het Collegium Praesidiale over. Wie in die tijd ging studeren in Utrecht, was daarmee automatisch lid van het Utrechtsch Studenten Corps. Als zinspreuk van het USC was, om hieraan verder gestalte te geven, dezelfde zinspreuk gekozen als die van de Universiteit: "Sol Iustitiae Illustra Nos" (Vertaald uit het Latijn: zon der gerechtigheid, verlicht ons). Goed beschouwd is er dus in 1816 al sprake van één ontmoetingsplaats voor Utrechtse studenten, in 1833 van "eenheid in vertegenwoordiging", en in 1848 eindelijk van "één senaat" en één studentencorps.
Oprichting.
Over de oprichtingsdatum van het Utrechtsch Studenten Corps zelf bestaat discussie. Eén mening is dat er vanaf het jaar 1816 sprake is van "een" Utrechtsch Studentencorps omdat "Senatus Veteranorum" op 26 februari 1816 de Utrechtsche Studentensociëteit PhRM oprichtte. A.C.J. de Vrankrijker gaat hier in "Vier eeuwen Nederlandsch studentenleven" (1936) nader op in. Hij schrijft op p. 231: "...juist toen werd verstevigd door de samensmelting van de twee senaten op 22 mei 1848. Beide colleges traden af en droegen het intermediair bestuur aan een drietal oud-senatoren over. Een maand later werd nu een nieuw bestuur geïnstalleerd, dat aan den Senatus Veteranorum den naam ontleende en aan de theologen de spreuk (Amicorum consensus virtutem alit gaudiumque). Hiermee is ook te Utrecht een corps geboren, al was nog niet terstond het doel van vertegenwoordiging der studenten volkomen bereikt en evenmin een homogene senaat verkregen". Voorts merkt de Vrankrijker even verder op dezelfde pagina op: "In tegenstelling met Leiden, waar men een geboortedatum van het corps nauwkeurig kan aanwijzen, is dus te Utrecht, geheel in den trant van het aldaar immer overheerschende conservatisme, geen revolutie, maar een evolutie te constateeren, terwijl 22 mei 1848 wel als gedenkdag van stichting werd beschouwd om zuiver practische redenen, maar niemand dien datum als stichting van een compleet corps kan erkennen, zoodat 1814 voor Utrecht feitelijk een veel belangrijker jaartal is." Het gedenkboek “Het Utrechtsch Studentenleven, 1636-1936”, ook wel bekend als de ‘Corpsbijbel’, rept überhaupt niet over de oprichting van het Corps, maar gaat uit van een geleidelijk ontstaan. Een andere mening over de oprichtingsdatum van het USC is dat er pas sprake is van een corps als het vertegenwoordigende lichaam (de Senaat of in het geval van Leiden, het Collegium) "alle" studenten vertegenwoordigt. De term corps betekent "het lichaam der studenten" - alle studenten. In Utrecht vond dit vertegenwoordigen van "alle" studenten 17 jaar na 1816 plaats, in 1833 onder het "Collegium Praesidium", een overkoepelend orgaan waarin de twee afzonderlijke groensenaten (de "Senatus Veteranorum" en de "Senatus Theologorum") zitting hadden.
Het corps houdt zelf 26 februari 1816 als oprichtingsdatum en daarmee als dies "natalis" aan, maar tegelijkertijd 22 mei (de datum van de vereniging van alle Utrechtse studenten onder de Rector et Senatus Veteranorum in 1848) als dies "annalis". Jaarlijks viert het USC op 22 mei de Vereniging der Wetten en om de vijf jaar – geteld vanaf 1816 – viert de vereniging een lustrum. Het lustrum wordt dus steeds gevierd in de jaren eindigend op een 1 of een 6. Tot 1946 had het corps de verantwoordelijkheid om de lustra van de universiteit te organiseren, waardoor lustra van het USC en de Universiteit Utrecht (1636) als één gevierd werden. Na de oorlog bleef het verzoek van de universiteit tot organisatie van het lustrum echter uit, en vierde het corps zijn eigen lustra. In 2011 werd zodoende het 39e lustrum "Odysseus" gevierd. In 2016 zal het 40ste lustrum gevierd worden. Het thema dat aan dit lustrum is gebonden is het figuur "Don Quichot" met zijn compagnon "Sancho Panza".
Mutua Fides.
Van 1855-1860 bestond er ook in Utrecht een studentenvereniging genaamd "Mutua Fides" met aan het hoofd een eigen "Collegium Praesidiale". Ten gevolge van onenigheid binnen de Senatus Veteranorum over het ontgroenen, maakten de behoudende studenten zich los van de Senatus Veteranorum en zij richtten op 7 juni 1855 Mutua Fides, op. Dit was een ('vijandige') afscheiding van het Utrechtsch Studenten Corps en bestond voor het merendeel uit studenten afkomstig uit het patriciaat en had een grote vertegenwoordiging van studenten van oorsprong afkomstig uit het Haagse en uit Overijssel. Het adellijke dispuut "Tres Faciunt Collegium" is ontstaan binnen deze vereniging. In 1860 werden het Utrechtsch Studenten Corps en de studentenvereniging 'Mutua Fides' weer herenigd in het USC onder leiding van Jonkheer Abraham van Karnebeek als Rector van de Senatus Veteranorum.
De Utrechtsche Studenten Bond.
In 1884 maakten nihilisten (niet-georganiseerde studenten) zich boos over het USC, toen deze vereniging zich presenteerde als vertegenwoordiger van de Utrechtse studenten bij een huldiging van Paul Kruger. Een aantal studenten belegde op 15 mei 1884 een vergadering om een tegenvereniging op te richten. Op 30 mei 1884 ontstond op die manier "Het Utrechtsche Studenten Bond" onder de zinspreuk "suum cuique" (ieder het zijne). Aanvankelijk wilde het Corps geen enkel contact met het Bond. Maar toen in de landelijke pers artikelen over het groenwezen verschenen waarin de niet-Corpsleden werden vergeleken met de Transvalers, werd een commissie van leden o.a. uit de Senatus en het Bond gevormd om tot een vergelijk te komen. Dit leidde tot wijzigingen in de Corpswet, die uitsluitend de groentijd betroffen. Op 20 maart 1885 fuseerde het Bond met het Corps.
Vrouwen en katholieken.
Het Corps op bezoek bij Oranje Ka in de Oranjestraat tijdens het lustrumfeest in 1891
Studeren was destijds alleen voorbehouden aan mannen. Toen eind 19e eeuw ook vrouwen de mogelijkheid kregen te studeren, werden zij niet toegelaten tot het USC en werden in Utrecht andere verenigingen opgericht. Zo werd er een katholieke afsplitsing van het leesgezelschap gemaakt door jonkheer Jan Bosch van Oud Amelisweerd (het huidige (gemengde) CS Veritas) en kwam er een paar jaar na die afsplitsing ook een alternatief voor vrouwen bij, de UVSV.
Ongemengd.
Thans zijn het USC en het Rotterdamsch Studenten Corps de enige Nederlandse studentenverenigingen waar uitsluitend heren lid kunnen worden. Wel worden er zo nu en dan activiteiten georganiseerd met de vrouwelijke tegenhanger van het corps, de NVVSU.
Sociëteit.
De op 26 februari 1816 opgerichte sociëteit PhRM, dat staat voor "Placet hic Requiescere Musis" (vertaald: het behaagt de Muzen hier te rusten) en waarvan het huidige onderkomen in 1898 ontworpen is door de architect Zinsmeister, zetelt aan het Janskerkhof dat centraal gelegen is in Utrecht. De architectuur en uitvoering en aankleding van het gebouw is een goed voorbeeld van de destijds zeer populaire Jugendstil. Mede vanwege de karakteristieke gele kleur van de gebruikte bakstenen wordt het gebouw ook wel het 'Geel Kasteel' genoemd. Daarvoor hield PhRM eerst sociëteit in het koffiehuis in de voet van de Domtoren en daarna aan het Munsterkerkhof, het huidige Domplein.
Sinds 1970 exploiteert het USC de discotheek Woolloomooloo in de tuin achter de sociëteit. Daarvan is een gedeelte gelegen in de bunker die de Duitsers daar in de Tweede Wereldoorlog plaatsten, toen zij de sociëteit hadden gevorderd om het als hun Utrechtse hoofdkwartier te gebruiken.
De roetkapaffaire.
Het studentengezelschap "Tres Faciunt Collegium" (Tres) was een dispuut van het Utrechtsch Studenten Corps. In 1853 werd het opgericht door de heren Van Panhuis, Visscher en Hellendoorn. C.P. Burger Jr. Er trad discontinuïteit op in 1965, na de zogenaamde roetkapaffaire, waarbij jonkheer David Rutgers van Rozenburg om het leven kwam.
De Latijnse naam laat zich als "Drie maakt een gezelschap" vertalen. Het was mos om ieder jaar drie aterlingen, adellijke eerstejaars leden van het corps, in het gezelschap op te nemen. Men onderwierp de drie adellijke jongelieden aan een zware ontgroening.
De student, jonkheer David Rutgers van Rozenburg, kreeg een roetkap opgezet die per abuis niet behandeld was met het gebruikelijke steenkoolroet, maar met petroleumroet, waardoor hij stikte. De lankmoedige wijze waarop deze affaire door justitie werd behandeld en de relatief lichte straffen voor de bestuursleden van Tres stond in scherp contrast met de felle reactie van justitie op ludieke acties van Provo en leidde tot beschuldigingen van klassenjustitie. Omdat de rechters en de officier reünisten van studentencorpora waren sprak men van "klassenjustitie". De loopbanen van de veroordeelde studenten hebben later niet onder de veroordeling geleden.
Na de affaire zette het USC de ontgroening of 'groentijd' om in kennismakingstijd (KMT). Het traditionele kaalscheren werd in 1970 afgeschaft en aan de ergste uitwassen werd een eind gemaakt. Over de roetkap-affaire werd in 1998 een NPS-documentaire uitgezonden.
Gezelschappen.
Het USC kent een aantal corpsgezelschappen. De "subgezelschappen" staan in direct verband met het corps, dat wil zeggen onder toezicht van Senatus Veteranorum, en organiseren regelmatig activiteiten voor leden. De "particuliere gezelschappen" staan los van de senaat, maar maken wel deel uit van het corps. Zij organiseren alleen hun eigen activiteiten. De "streekgezelschappen" zijn verbanden tussen leden uit dezelfde streek, en de "studiegezelschappen" voor leden met dezelfde studie.
Bekende (oud-)leden.
Jhr. Pieter Beelaerts van Blokland -
Prins Pieter-Christiaan Van Oranje Nassau -
