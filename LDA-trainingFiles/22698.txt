Thracië.
Locatie van Thracië op een actuele kaart
Thracië (ook wel "Tracië", "Thrakië" of "Trakië"; Latijn: "Тhracia"; Grieks: Θράκη, "Thráki"; Bulgaars: Тракия, "Тrakija"; Turks: "Trakya") is een gebied in Zuidoost-Europa gelegen in het noordoosten van Griekenland, het zuiden van Bulgarije en Europees Turkije en wordt begrensd door de Zwarte Zee, Egeïsche Zee en de Zee van Marmara. Het gebied was van groot strategisch belang en heeft dan ook vele heersers gekend.
Geschiedenis.
De Thraciërs, van Indo-Europese afkomst, leefden in verschillende, elkaar meestal bestrijdende stammen; in de Griekse en Romeinse tijd waren ze bekend vanwege hun krijgslust en hun relatief hoog ontwikkelde muziek en dichtkunst.
De invloed van de Thraciërs op de vroege Griekse samenleving blijkt onder meer uit het overnemen van hun oorlogsgod, Ares; ook zou Orpheus uit Thracië afkomstig zijn.
De eerste Griekse kolonies in het Thracische kustgebied, waaronder Byzantion en Apollonia, dateren van circa 6e eeuw v.Chr..
Omstreeks 516 v.Chr. kwam het gebied grotendeels onder Perzisch gezag (Darius I, Xerxes I).
Een Thracisch rijk bestond enige tijd onder de Odrysen (4e eeuw v.Chr.), dat echter ca. 350 v.Chr. door Macedonië werd geïncorporeerd. De Romeinen splitsten het gebied in de provincie Macedonia en het koninkrijk Pergamon, dat onder Claudius tot de provincie Thracia werd gemaakt (46 n.Chr.); later stichtten de Romeinen er onder meer Sardica (Sofia) en Adrianopolis (Edirne).
Sinds de 1e eeuw had het gebied te kampen met Gotische en Slavische plunderingen en kolonisten. Het maakte deel uit van het Byzantijnse Rijk. De versnippering van het gebied nam een aanvang met de oprichting van het Bulgaarse Rijk (7de eeuw); in 1453 was het gehele gebied geleidelijk onder Turkse heerschappij geraakt (Ottomaanse Rijk). In de 19de en 20e eeuw was Thracië onder meer het toneel van de Russisch-Turkse Oorlogen (1828–1829, 1877–1878) en de Balkanoorlogen (1912–1913). In het Griekse deel hebben de sociale en religieuze tegenstellingen tussen Griekse en Turkse bevolkingsgroepen herhaaldelijk geleid tot onlusten (onder meer tijdens verkiezingen).
Bevolking & cultuur.
De inwoners van Thracië waren de Indo-Europese Thraciërs die in verschillende elkaar bestrijdende stammen leefden. Hun cultuur was zeer divers en werd gekenmerkt door "tumuli" waarin men goudschatten aantrof.
Thracische muziek.
Het feit dat Orpheus als Thraciër beschouwd werd in de klassieke oudheid toont aan dat Thracië beschouwd werd als het centrum van muziek in het oude Griekenland. De invloeden van de Thracische muziek zou blijven voortleven in de muziek van de streken waarin Thracië opging.
Geografie.
De geografie van Thracië wordt net zoals die van Griekenland gekenmerkt door een rotsachtige bodem en bergachtige streken met vruchtbare valleien in de dalen. De Bosporus scheidt Thracië van Anatolië, het Aziatische deel van Turkije. Op de grens van Thracië en Anatolië ligt de miljoenenstad Istanboel.
Het historische Thracië is deel van Bulgarije (de oblasten Boergas, Chaskovo, Kardzjali, Jambol, Pazardzjik, Plovdiv, Sliven, Smoljan, Stara Zagora), Griekenland (oostelijk deel van de regio Oost-Macedonië en Thracië, 8578 km², met 346.000 inw.) en Turkije (noordelijk deel van de Marmararegio, 23.764 km², met 5,2 miljoen inw.).
Thracologie.
De wetenschapstak van de Thracologie houdt zich specifiek bezig met de cultuur van het oude Thracië, zoals de Egyptologie zich specifiek bezighoudt met de cultuur van het Oude Egypte. Vooraanstaande Thracologen komen vooral uit Bulgarije, maar het vierde internationaal congres van de Thracologie werd op 30 september 1984 in het Museum Boymans-van Beuningen te Rotterdam gehouden.
Thracië in de klassieke mythologie & Thracische mythologie.
In de Griekse mythologie is Thracië onder andere de woonplaats van de god Zephyros en de zanger Orpheus.
