Arcen en Velden.
Arcen en Velden is een voormalige gemeente in Nederlands Limburg. De gemeente telde 8681 inwoners (nov. 2009, bron: CBS) en had een oppervlakte van 42,03 km² (waarvan 1,07 km² water). Sinds 1 januari 2010 is Arcen en Velden gefuseerd met, en een stadsdeel van, de gemeente Venlo.
Geschiedenis.
De gemeenten Arcen en Velden behoorden bij het Overkwartier van Gelre of Spaans Opper-Gelre. Tijdens de Spaanse Successieoorlog werd het gebied door Pruisische troepen bezet, en zo bleef het als deel van Pruisisch Opper-Gelre ongeveer een eeuw lang Duits (tot 1814).
Herindeling.
In het kader van de gemeentelijke herindeling in Noord-Limburg hebben de gemeenteraden van Arcen en Velden en Venlo op 13 maart 2008 unaniem ingestemd met een fusie van beide gemeenten. Dit betekent dat de toenmalige gemeente Arcen en Velden per 1 januari 2010 is opgegaan in de gemeente Venlo.
Stedenband.
Arcen en Velden heeft een stedenband met het Duitse Salzhemmendorf.
