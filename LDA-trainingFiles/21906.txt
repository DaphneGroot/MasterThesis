Mark Eyskens.
Marc Maria Frans burggraaf Eyskens (- Leuven, 29 april 1933) is een Belgische econoom, politicus en essayist.
Jeugd.
Eyskens is de zoon van Gaston Eyskens en Gilberte Depetter. Hij is getrouwd met jonkvrouw Anne Rutsaert (1939), dochter van ridder Joseph Rutsaert, en ze hebben vijf kinderen.
Hij heeft een broer, Erik Eyskens (Leuven 20 juli 1935 - Antwerpen 31 augustus 2008), die chirurg was in Antwerpen. Een andere broer en zus overleden op jonge leeftijd.
Bij het uitbreken van de Tweede Wereldoorlog vluchtte moeder Eyskens met de kinderen voor bombarderende Stuka's naar de kust, terwijl vader Eyskens zich naar het parlement in Brussel begaf. Toen duidelijk werd dat de Duitse opmars niet kon worden gestuit zoals in de Eerste Wereldoorlog, vluchtte het ganse gezin naar Frankrijk.
Tijdens de bezetting hervatte de Katholieke Universiteit Leuven haar werkzaamheden en het gezin Eyskens keerde terug naar België. Het laatste jaar van de oorlog werd Leuven intensief gebombardeerd en het gezin Eyskens bracht veel tijd door in de kelder. Na de oorlog vatte Mark Eyskens zijn middelbare studies aan, aan het Sint-Pieterscollege.
Studies.
Eyskens blonk reeds tijdens de middelbare school uit toen hij de Grieks-Latijnse richting afsloot als primus perpetuus die onderscheiden werd met een gouden medaille.
In 1956 werd hij met grootste onderscheiding doctor in de rechten aan de Katholieke Universiteit Leuven (K.U.Leuven). Ondertussen werd hij in 1953 - eveneens met grootste onderscheiding - baccalaurus in wijsbegeerte. Verder werd hij in 1962 doctor in de economische wetenschappen (K.U.Leuven) nadat hij in 1957 een Master of Arts in Economics aan de Columbia-universiteit in New York verwierf.
Academische loopbaan.
In 1961 werd Eyskens assistent en het jaar daarop docent aan de faculteit economische en toegepaste economische wetenschappen van de Katholieke Universiteit Leuven. Zo gaf hij onder meer les aan de voormalige president van Europa Herman Van Rompuy. In 1965 werd hij gewoon hoogleraar belast met de leergangen algemene economie, micro-economie en publieke financiën. Sedert 1976 is hij aan dezelfde universiteit buitengewoon hoogleraar.
In de periode 1971 - 1976 was hij commissaris-generaal en voorzitter van de raad van bestuur van de unitaire structuur Katholieke Universiteit Leuven - Université catholique de Louvain (UCL) en stond hij dus in voor de splitsing van de tweetalige universiteit in twee eentalige universiteiten als gevolg van Leuven Vlaams.
Eyskens bekleedt en bekleedde heel wat academische functies: zo was hij van 1972 tot 1978 lid van het Belgisch comité van de Club van Rome, is hij sinds 1987 lid van de Koninklijke Vlaamse Academie van België voor Wetenschappen en Kunsten, waarvan hij van 2003 tot 2004 de voorzitter was, is hij lid van de Academia Europaea, voorzitter van de raad van bestuur van het Francquifonds, voorzitter van de Christian Academy for European Dialogue, voorzitter van het Centrum voor Europese Cultuur, bestuurslid van Vrienden van de Hebreeuwse Universiteit Jeruzalem, ondervoorzitter van het Koninklijk Instituut voor Internationale Betrekkingen, voorzitter van het Instituut voor Europees beleid, voorzitter van de Raad voor Europees Onderzoek en voorzitter van de Hoover Stichting.
Verder richtte hij in 1994 aan de KU Leuven het cursusprogramma "Lessen voor de XXIste eeuw" op waarvan hij bestuurder is. Ook is hij sinds 1997 lid van de Competitiveness Advisory Group (CAG) van de Europese Commissie.
Politieke loopbaan.
De politieke loopbaan van Eyskens begon toen hij in 1962 adviseur van de toenmalige minister van Financiën André Dequae werd, wat hij bleef tot in 1965.
Van 1976 tot 1992 volgde Eyskens voor de CVP een ministeriële loopbaan: van 1976 tot 1977 was hij staatssecretaris van Ruimtelijke Ordening en Huisvesting, van 1977 tot 1979 staatssecretaris van Begroting en Vlaamse Zaken, van 1979 tot 1980 minister van Ontwikkelingssamenwerking, van 1980 tot 1981 en van 1985 tot 1988 was hij minister van Financiën, van 1981 tot 1985 minister van Economische Zaken en van 1989 tot 1992 minister van Buitenlandse Zaken. In 1990 ondertekende en bekrachtigde hij samen met veertien andere regeringsleden een van de meest liberale abortuswetgevingen ter wereld.
Tevens zetelde hij van 1977 tot 2003 voor het arrondissement Leuven in de Kamer van Volksvertegenwoordigers. In de periode mei 1977-oktober 1980 zetelde hij als gevolg van het toen bestaande dubbelmandaat ook in de Cultuurraad voor de Nederlandse Cultuurgemeenschap, die op 7 december 1971 werd geïnstalleerd. Vanaf 21 oktober 1980 tot mei 1995 was hij lid van de Vlaamse Raad, de opvolger van de Cultuurraad en de voorloper van het huidige Vlaams Parlement.
Eerste Minister.
Van 6 april 1981 tot 17 december 1981 was hij eerste minister van België voor de CVP in een regering van CVP/PSC en PS, de Regering-M. Eyskens I. Op 21 september viel de regering, na een conflict over de financiering van de Waalse staalindustrie. Bij de vervroegde verkiezingen die hierop volgden (op 8 november) kwam een van de maatregelen van het kabinet Eyskens tot uiting: voor het eerst mochten 18- tot 21-jarigen ook hun stem uitbrengen. Op 17 december werd Eyskens opgevolgd door Wilfried Martens, die eveneens zijn voorganger als eerste minister was.
De regering-M. Eyskens kreeg nooit echt greep op de problematische economische toestand van België en de ontsporende staatsfinanciën. Zo schreef journalist Rik Van Cauwelaert in de krant De Tijd van 11 oktober 2013: "Mark Eyskens zou later, in een cynische bui, zijn regering omschrijven als ‘een pedagogische demonstratie van hoe het niet moest.’ En dat hij daar cum laude in slaagde, bewijzen volgende cijfers. Tijdens zijn regeerperiode, minder dan een jaar, steeg het aantal werklozen met 100.000, liep het begrotingstekort op van 8,5 naar 12,6 procent en schoot de overheidsschuld naar een schrikwekkende 135 procent van het bbp".
Na zijn eerste-ministerschap.
Eyskens is nog steeds actief in de lobbywereld en heeft een functie ten dienste van het bedrijfsleven als voorzitter van het studiebureau PA Europe in Brussel: een brief aan zijn latere opvolger ondertekende hij in 2014 met de aanduiding "gewezen eerste minister van België". De christendemocraat was van 1977 tot 2003 volksvertegenwoordiger voor het arrondissement Leuven. In de periode mei 1977-oktober 1980 zetelde hij als gevolg van het toen bestaande dubbelmandaat ook in de Cultuurraad voor de Nederlandse Cultuurgemeenschap, die op 7 december 1971 werd geïnstalleerd. Vanaf 21 oktober 1980 tot mei 1995 was hij lid van de Vlaamse Raad, de opvolger van de Cultuurraad en de voorloper van het huidige Vlaams Parlement.
Van 1992 tot 2003 was hij lid van de Raad van Europa en van de Vergadering van de West-Europese Unie. Ook werd hij in 1992 weer hoogleraar in de economie, welke functie hij tot aan zijn emeritaat in november 1998 uitoefende. Sinds 18 november 1998 is Eyskens Minister van Staat.
Van 2006 tot 2009 was Eyskens ook nog provincieraadslid van Vlaams-Brabant. Eyskens staat bekend als een vlotte, meertalige en humoristische causeur en tafelredenaar. Hij heeft een uitgebreid aantal boeken gepubliceerd, meestal essayistisch van inhoud. Hij is ook amateurschilder, werk dat hij zelf met humor bespreekt.
