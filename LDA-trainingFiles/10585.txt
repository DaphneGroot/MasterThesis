The Wall (album).
"The Wall" is een album uit 1979 van de Britse rockband Pink Floyd. "The Wall" is het bestverkochte dubbelalbum aller tijden met een wereldwijde verkoop van 30 miljoen exemplaren.
Het album is een rockopera. Live uitvoeringen waren groots opgezet met uitvoerige theatrale effecten.
De rock opera is opgebouwd rondom het personage Pink en grotendeels gebaseerd op Waters' persoonlijke leven. Pink worstelt van jongs af aan met het leven. Het verlies van zijn vader in een oorlog (“Another Brick in the Wall (Part 1)”), misbruik door leraren (“The Happiest Days of Our Lives”), opvoeding door een overbeschermende moeder (“Mother”), en het verlaten worden door zijn vrouw (“Don’t Leave Me Now”). Dit alles droeg bij aan Pink's geestelijke isolatie van de maatschappij, figuurlijk benoemd als "The Wall".
De titel was geïnspireerd door een incident dat plaatsvond tijdens de "In the flesh"-tour ter promotie van het album "Animals" in 1977. Roger Waters spuugde hierbij in het gezicht van een fan. Tijdens het aanbieden van zijn excuses aan het publiek zei hij dat hij wilde dat er een "muur" tussen hem en het publiek stond. Tijdens live uitvoeringen van het album werd ook daadwerkelijk gebruikgemaakt van een kartonnen muur tussen het publiek en de band.
"The Wall" is ook de titel van een muziekfilm uit 1982 van Alan Parker, gebaseerd op de muziek van dit album.
In 2009 maakt Roger Waters bekend dat hij een wereldtour gaat maken, om The Wall live uit te voeren. In het najaar startte de tour in de VS en Canada. Begin 2011 stak hij de oceaan over voor een concertreeks in Europa. Nederland werd aangedaan op 8, 9 en 11 april in het stadion GelreDome in Arnhem. In 2013 gaf hij opnieuw een serie shows met The Wall, waarbij wederom Nederland werd aangedaan, dit keer in de Amsterdam ArenA.
Het album.
Het album werd door zowel fans als critici onthaald als één van Pink Floyds beste albums (samen met "The Dark Side of the Moon" en "Wish You Were Here"). Het album staat bekend als een rock-klassieker en de nummers hebben vele hedendaagse rockmuzikanten geïnspireerd.
