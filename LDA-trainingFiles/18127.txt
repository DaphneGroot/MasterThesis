 ATAG ONTHOUDT ZICH VAN WINSTUITSPRAAK. 
 ULFT, 21 feb (Reuter) - Atag Holding NV zegt dat het nog te vroeg is om een gefundeerde winstuitspraak over 1997 te doen, gezien de onzekerheden in met name de Duitse markt. 
 Het bedrijf meldt dat het proces ter verbetering van de resultaten van de Duitse bedrijven met kracht zal worden voortgezet. 
 "Ten aanzien van de afzet van de in 1996 nieuw ontwikkelde producten hebben wij de verwachting, dat zij tot omzet en resultaatgroei zullen bijdragen," aldus Atag in een persbericht. 
 De industriele houdstermaatschappij meldde vanochtend over 1996 een winst te hebben gemaakt van 16,5 miljoen gulden. 
 In november zei Atag een daling van de winst uit gewone bedrijfsuitoefening met 30 a 40 procent te verwachten. In 1995 werd een totale netto winst geboekt van 28,4 miljoen gulden en een netto winst uit gewone bedrijfsuitoefening van 26,1 miljoen. 
 - Amsterdam newsroom +31 20 504 5000, Fax +31 20 504 5040. 
 (c) Reuters Limited 1997. 
