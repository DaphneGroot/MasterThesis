	Britse Orange in Nederlandse mobiele telefonie
	Van onze verslaggever
AMSTERDAM
Orange plc, het Britse bedrijf dat zich bezighoudt met mobiele telefonie, wil ook in de Nederlandse markt voor draadloze communicatie stappen. Het sluit zich daartoe aan bij een Nederlands-Duits consortium waarin ABN Amro, Deutsche Telekom en Enertel, een samenwerkingsverband van de energiebedrijven, al samenwerken.
Waarschijnlijk deze zomer zal het ministerie van Verkeer en Waterstaat een derde vergunning te koop aanbieden voor het bedrijven van mobiele telefonie. Op dit moment zijn PTT Telecom en Libertel al actief in deze markt. Volgens Orange, dat deels in handen is van British Aerospace en Hutchison Whampoa Ltd uit Hongkong, zijn er 'belangrijke mogelijkheden om succesvol te opereren in de Nederlandse markt voor mobiele telefonie', aldus een zegsman van Orange tegen het persbureau Bloomberg.
Toen Orange vorig jaar de gang naar de effectenbeurs in Londen maakte, zei managing director Hans Snook dat het bedrijf plannen had om te groeien in continentaal Europa en elders. In de komende jaren zullen licenties voor mobiele telefonie op de markt komen in Duitsland, ItaliÃ«, Spanje, Frankrijk, Portugal, Denemarken, Zweden en Finland. De bekendmaking van Orange had gisteren geen effect op de beurskoers: die bleef onveranderd staan op 189 pence.

