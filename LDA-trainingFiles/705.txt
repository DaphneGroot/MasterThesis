	Raad van Heerlen besluit tippelzone te handhaven
	ANP
HEERLEN
De omstreden tippelzone in Heerlen blijft. Wel gaat de gemeente overleg voeren met de omwonenden. Dat was afgelopen nacht de uitkomst van een tumultueus verlopen gemeenteraadsvergadering.
Het debat over de tippelzone vond plaats onder enorme belangstelling. De publieke tribune puilde uit en zeker honderd mensen probeerden buiten het verloop van de vergadering te volgen. Burgemeester Pleumekers deed na afloop een dringend beroep op buurtbewoners om open te staan voor een redelijk gesprek. De coalitiepartijen steunen de burgemeester in zijn beleid.
Het extra debat was ingelast om de commotie rond de vier weken geleden door de gemeente ingestelde tippelzone in Heerlen-Noord enigszins in te dammen.

