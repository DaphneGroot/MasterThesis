	Risico bij transplantatie dier-mens te groot
	Van onze verslaggever
AMSTERDAM
De Britse regering vindt de tijd nog niet rijp voor experimenten met het transplanteren van organen van dierlijke herkomst in mensen. De risico's van het gebruik van dierlijke organen, zoals de overdracht van (onbekende) virussen, zijn daarvoor nog te groot. Er moeten eerst regels komen voor het toezicht op zulke experimenten.
Het regeringsstandpunt, vertolkt door minister van Volksgezondheid Stephen Dorrell, is een reactie op het advies van de overheidscommissie voor xenotransplantatie en ethiek, dat donderdag openbaar werd gemaakt.
Xenotransplantatie, het gebruik van organen van andere soorten dan de mens zelf, acht de commissie op zichzelf niet verwerpelijk. Maar de procedure moet wel veilig zijn. Daarvoor zal eerst nog meer wetenschappelijk onderzoek moeten worden verricht.
In Engeland bestaan vergevorderde plannen voor het gebruik van varkensharten voor transplantatie, onder meer voor patiÃ«nten met taaislijmziekte. In Cambridge worden varkens gekweekt varkens die dusdanig genetisch zijn gemanipuleerd dat de kans op 'hyperacute' afstoting van het varkenshart door de ontvanger wordt verkleind. Ook in Nederland wordt onderzoek verricht naar de mogelijkheden om varkensharten te gebruiken voor transplantatie bij de mens.

