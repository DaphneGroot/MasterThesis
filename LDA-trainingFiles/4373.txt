	Hero verkiest te zwijgen
	In Memo zwijgt van Anke de Vries komt een jongetje voor dat niet meer wil praten. Bijna een heel boek lang zwijgt Memo, zonder dat De Vries geloofwaardig maakt waarom precies. De centrale vraag in het boek - zal het kind ooit weer spreken? - wordt nergens interessant, omdat de lezer te veel moeite moet doen om te geloven in reden en noodzaak van Memo's zwijgzaamheid.
De 12-jarige Hero in Margaret Mahy's Gevangen in de stilte is ook zo'n kind dat zwijgt - al drie jaar lang. Maar waar De Vries' Memo een plat karakter blijft, is Hero een driedimensionaal kind, met als grote bijzonderheid dat ze niet meer praat, en al zo lang niet meer dat iedereen zich erbij heeft neergelegd. Zelfs de psycholoog en de onderwijzers op de gespecialiseerde school die ze bezoekt, lijken er niet echt meer in te geloven dat ze Hero ooit aan het praten zullen krijgen.
Hero vertelt haar verhaal zelf, want ze is zoals iedereen in het rumoerige, ruzinde gezin waaruit ze komt, een 'woord-mens', iemand die van woorden houdt. Ze weet heel goed dat ze niet 'normaal' is, ze kan zelfs uitstekend uitleggen wat de theorie achter haar zwijgen is en dat ze wordt beschouwd als afaticus voluntaria, een kind dat ervoor kiest te zwijgen, omdat praten 'een soort pijn' zou veroorzaken.
Hero geeft daar verder geen oordeel over, het zou zo kunnen zijn, het kan ook anders zijn. Pas aan het eind van het boek realiseert ze zich dat niet-praten voor haar vooral een manier is geweest om op te vallen tussen altijd pratende familieleden.
Hero leeft in haar eigen wereld, die ze het 'ware leven' noemt. Het 'echte leven' is thuis en op school. 'Echt is waar iedereen het over eens is. Waar is wat je diep in je binnenste zeker weet.'
In het ware leven, 's ochtends vroeg in de bomen van een landgoed vlakbij, komt ze terecht bij een vrouw die haar eigen dubbelleven leidt, die in het openbaar beheerster is van een postagentschap, maar thuis rondwaart als een soort heks in een fladderende cape.
Dreigend wordt het verhaal dan en geheimzinnig. Het 'ware leven' blijkt niet de veilige schuilplaats waarvoor Hero het hield. Uiteindelijk zal ze haar stilzwijgen verbreken als ze iemand anders vindt, die net als zij, maar op een andere, beangstigender manier, in stilte gevangen zit.
Gevangen in de stilte is een mooi, potisch en spannend boek, waarin alles klopt en alles geloofwaardig is, al zijn de gebeurtenissen nog zo weinig alledaags.
In een verhaal kunnen ook te vl dingen kloppen. Marion Bloems De droom van de magere tijger is zo'n boek waarin aan het slot werkelijk ieder los draadje wordt afgehecht. Dat maakt het einde meer dan onwaarachtig. Als lezer wil je best meegaan in onwaarschijnlijkheden, ben je bereid te geloven in de voorspellende dromen die de hoofdpersoon heeft, in een soort van stille kracht, maar niet in alle toevalligheden die in het laatste hoofdstuk ineens van iedereen familie van iedereen maken - compleet met politiek-correcte boodschap van een hervonden familielid: 'Eigenlijk zijn we allemaal familie van elkaar, wij allemaal op de hele wereld. (. . .) Wit of zwart, geel of rood, we moeten goed zijn voor iedereen.'
De droom van de magere tijger vertelt het verhaal van een Indisch meisje dat na haar jeugd in Indi naar Nederland vertrekt en op haar oude dag terugkeert naar Indonesi - althans dat neem je aan; in het boek gaan de aanduidingen niet verder dan 'het land van de windmolens' en 'de oorspronkelijke bewoners' met 'hun taal' tegenover 'onze taal'. Waarom Bloem dergelijke omschrijvingen gebruikt, is een raadsel; de raadselachtigheid van de tekst vergroot ze er niet mee, universeel maakt ze haar verhaal op deze manier ook niet, hooguit roepen haar gekunstelde typeringen een lichte irritatie op.
Het meisje heeft een grootmoeder die verhalen vertelt en Bloem put daarvoor uit Indische volksverhalen en sprookjes, die met wisselend succes worden gentegreerd in de tekst. Maar de schrijfster weet, vooral in het begin van het boek, wel mooi de sfeer op te roepen van het oude, koloniale Indi.
Hanneke de Klerck
Margaret Mahy: Gevangen in de stilte.
Vertaling Nan Lenders.
Vanaf 12 jaar.
Querido; 191 pagina's;  32,50.
ISBN 90 214 7417 4.
Marion Bloem: De droom van de magere tijger.
Vanaf 12 jaar.
Leopold; 136 pagina's;  24,90.
ISBN 90 258 3175 3.
* Margaret Mahy schreef met Fortuin gezocht het derde boek in een reeks over de rommelige, uitgebreide familie Fortuin. Dochter Fortuin verzint een list om honderd dollar te verdienen voor een goed doel. Een vlot, humoristisch verhaal, zonder een spoor van de duistere kant die Gevangen in de stilte zo bijzonder maakt.

Foto
	Omslagillustratie van 'Gevangen in de stilte'.

