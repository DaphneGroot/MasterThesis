Nietap.
Nietap is een dorp in de gemeente Noordenveld in de Nederlandse provincie Drenthe. Het dorp grenst aan het Groningse Leek. Nietap heeft 1075 inwoners (CBS, 1 januari 2012).
Nietap kan worden beschouwd als het Drentse gedeelte van het dorp Leek. Het heeft zijn bestaan dan ook te danken aan het feit dat de jonkers van Nienoord alles te vertellen hadden over Leek, maar dat hun macht niet verder reikte dan beek de Lek, de grens met Drenthe. Als gevolg hiervan ontstonden in het huidige Nietap enkele gelegenheden waar het (in Leek verboden) borreltje kon worden gedronken. Men ging naar de 'Nije Tap', zoals de eerste herberg hier heette. Deze naam is daarna overgegaan naar die van het dorp.
Op kaarten uit de 16e tot de 18e eeuw staat Nietap nog aangegeven als Thedema, genoemd naar landgoed/landhuis 'Thedemaborg', welke stond op de plaats van het huidige dorp Nietap.
