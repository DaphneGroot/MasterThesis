	Moeder Marley verpletterend eerlijk
	VIJFTIEN JAAR geleden stierf Bob Marley, 'Nesta' voor zijn vader, moeder, familie en vrienden. Nesta Robert Marley was de zoon van de Afro-Jamaicaanse Cedella Malcolm, die 16 was toen ze hem baarde, en de blanke Jamaicaan Norval St Clair Marley, die al een vijftiger was toen zijn zoon geboren werd.
Deze 'Captain' Marley was Cedella's eerste minnaar. De manier waarop zij hem ontmoette en een verhouding met hem kreeg, heeft zij nu voor het eerst te boek gesteld, evenals de precieze omstandigheden van Nesta's dood en veel voorheen onbekende gebeurtenissen daartussenin. De verpletterende eerlijkheid van de nagenoeg ongeletterde Cedella (nu Booker geheten) vult de pagina's van dit 'intieme portret' van een van de grootste gouden doden uit de popgeschiedenis.
Het is een bijzonder boek, omdat het gebaseerd is op informatie uit de eerste hand en dan ook nog van iemand die Nesta als haar beste vriend beschouwde, als de enige voor wie hij geen geheimen had, en andersom. Naast de tientallen Marley-studies en door fans samengestelde werkjes is Cedella's verhaal waardevol voor iedereen die graag eens huilt van ontroering en een - zij het machteloze - vuist wil ballen over de ondoorgrondelijkheid van Jah, de god van de rasta's.
Want Nesta Marley stierf veel te jong, na een vreselijk ziekbed. In 1977 had zich kanker geopenbaard in zijn grote teen; een paar jaar later had de ziekte zijn hersenen bereikt. De laatste maanden van zijn leven bracht hij door in Duitsland, in een priv-kliniek van een nogal als eng afgeschilderde figuur, het prototype van een arrogante arts van de oude stempel, en dan ook nog een vertegenwoordiger van een andere cultuur.
Cedella vertrouwde hem voor geen cent, vooral omdat uithongering een belangrijk deel van de behandeling was. Een week niet eten, een week wel eten: Cedella was het liefst hardhandig tussenbeide gekomen en had haar zoon naar eigen inzicht met haar eigen kookkunst beter gemaakt. Het was haar gelukt, denkt ze, als Bob niet onder invloed had gestaan van westerse raadgevers en als hij niet tot het laatst toe was omringd door zogenaamde vrienden die als gieren zaten te wachten op zijn einde. Bobs vrouw Rita kwam af en toe eens langs, als ze het niet te druk had met haar eigen carrire.
Moeder heeft een gezond wantrouwen tegen iedereen die invloed had op haar zoon. Met opmerkelijke directheid vertelt ze over Nesta's huwelijk - n grote ruzie als we haar mogen geloven - en zijn ontelbare vriendinnen. We krijgen de traditioneel-Jamaicaanse relatie voorgeschoteld: een man heeft zoveel mogelijk vrouwen en overal kinderen. Een vrouw vertoont de eigenaardige mengeling van 'de sterkste' omdat mannen hun pik achterna lopen en dus slechts weinig hoger staan dan de overige fauna, en tegelijkertijd 'de zwakste' omdat ze niet kan rekenen op een partner die er voor h  r is.
Dit betekent dat ze een soort harem-vrouw moet zijn, kinderen baren en verder niet 'moeilijk' doen, keihard werken voor de kost (Rita deed het slimmer), de kinderen opvoeden, wachten, hopen, bidden (Rita deed het anders). Cedella is van de generatie die weinig keus had, en ze was roemloos gestorven als zij Nesta niet had gehad; en als hij haar niet gehad.
Er bestaan spreekwoorden over joodse moeders en moeders uit Wales; voeg daar gerust Jamaicaanse moeders aan toe. 'No woman no cry' ('er is geen vrouw die geen reden heeft tot huilen') is een van Bob Marley's meest intense persoonlijke songs en Cedella leverde er de inspiratie voor.
Nesta betekent boodschapper en iemand met zo'n naam moet haast wel bijzondere dingen op zijn levensweg tegenkomen, daarvan is Cedella altijd heilig overtuigd geweest. Zij heeft de draad opgepakt waar Nesta hem liet liggen en is reggae-zangeres geworden, heeft een paar platen gemaakt en is nog steeds actief in de Movement of Jah People.
Haar ghostwriter Anthony Winkler is een Jamaicaance schrijver die in 1995 aandacht trok met Going Home to
Teach, een autobiografische analyse van de postkoloniale Jamaicaanse samenleving. Bob Marley heeft zich daarvan op zijn eigen manier ook wel het een en ander aangetrokken, maar hield zich toch voornamelijk bezig met zijn muziek, het rastageloof, de joint en de dames.
Met twee vragen blijft de lezer achter. In hoeverre heeft Bob Marley's dubbele achtergrond, zwart en blank, een rol gespeeld in zijn leven? Hij heeft zijn vader nooit gekend, maar werd er door zijn moeder steeds aan herinnerd dat hij aan hem zijn knappe uiterlijk (een groot voordeel op de weg naar popsucces) te danken had.
En ten tweede: wat is de invloed geweest van het feit dat Cedella met achterlating van Nesta Jamaica en haar lot ontvluchtte om naar de Verenigde Staten te emigreren, waar ze met een lieve, huiselijke man trouwde en een nieuw gezin stichtte, terwijl het in eerste instantie wat haar betreft ging om een verstandshuwelijk voor de verblijfsvergunning?
Toen Nesta zich bij haar wilde voegen, werd hem op zijn uitreispapieren officieel zijn Jamaicaanse voornaam ontnomen en werd hij 'Bob'. Er zullen nieuwe Marley-studies verricht moeten worden, nu Cedella haar verhaal heeft prijsgegeven. De ware bewonderaar kijkt er nu al naar uit.
Lutgard Mutsaers
Cedella Booker with Anthony Winkler: Bob Marley - An Intimate Portrait by His Mother.
Penguin, import Penguin Nederland; 250 pagina's;  59,85.
ISBN 0 670 86991 0.

Foto
	Bob Marley, 1980. FOTO ABC

