	Hof Pakistan bevestigt ontslag van Bhutto
	Van onze verslaggever
LAHORE
Het Hooggerechtshof van Pakistan heeft woensdag het ontslag van Benazir Bhutto als premier bevestigd. Volgens het Hof had president Farooq Legari begin november voldoende reden om Bhutto's regering en het parlement te ontbinden.
De afgezette premier had tegen dat besluit beroep aangetekend bij de hoogste rechters. 'Er is genoeg materiaal om corruptie, nepotisme en wanbestuur vast te stellen', zei opperrechter Sajjad Ali Shah in een toelichting. Het Hof was tot zijn uitspraak gekomen met een stemverhouding van 6 tegen 1.
Ex-premier Bhutto zei in een reactie op geen andere uitspraak te hebben gerekend. Zij wilde twee dagen geleden al opgeven, stelde ze, maar haar advocaten wilden doorzetten.
De verkiezingen maandag van een nieuw parlement en vier provinciale parlementen kunnen door de uitspraak gewoon doorgaan. Tot gisteren had daar steeds onzekerheid over bestaan. Mede daardoor was de campagne tamelijk lauw. De verkiezingen zouden zeker zijn afgeblazen wanneer het Hof had besloten de regering van Benazir Bhutto weer te installeren.
Met die mogelijkheid werd rekening gehouden gezien het precedent in 1993 met de regering van Nawaz Sharif, leider van de centrum-rechtse Moslim Liga. Het besluit van de president om Sharif wegens corruptie en machtsmisbruik te ontslaan, werd toen door het Hooggerechtshof gecorrigeerd. Drie jaar daarvoor werd het ontslag van de eerste regering-Bhutto door de rechters bevestigd.
De afgezette premier zei gisteravond niet te verwachten dat de verkiezingen eerlijk zullen verlopen. Zij beschuldigde de president, gevestigde machten en de oppositie ervan samen te zweren tegen haar Pakistaanse Volkspartij. Het Hof zou het tijdstip voor zijn beslissing hebben gekozen met het oog op de be√Ønvloeding van de kiezers.
'De PPP kan niet politiek verslagen worden, dus moeten ze het anders doen', aldus Bhutto. 'Elke keer als de verkiezingen eerlijk zijn, wint de PPP. Ze konden mijn vader niet verslaan, dus deden ze het anders.' Zulfikar Ali Bhutto werd in 1977 door het leger afgezet en later opgehangen.
De uitspraak van het Hooggerechtshof is een opsteker voor Nawaz Sharif. Hij heeft grote kans Pakistans nieuwe premier te worden. In de peilingen ligt hij op kop.

