Bowlen.
Bowling is een sport waarbij de speler door middel van een bowlingbal moet proberen om alle tien de pins omver te gooien. Bowling is ontstaan uit het aloude spel kegelen.
Spelregels.
De bowlingbaan bestaat uit gepolijst hout of kunststof, de baan is tussen de foul line en de eerste pin, ook wel headpin genoemd, 18,3 meter lang en is 1,05 meter breed. De pins (38,1 cm hoog) worden op het einde van de baan in een driehoek opgesteld op het "pindeck". Bij de meest bekende variant van bowlen worden er tien pins opgesteld, maar er bestaan ook varianten met negen of vijf pins.
Elke speler speelt twee ballen na elkaar (een frame), uitgezonderd bij een strike, in welk geval de pins allemaal in de eerste worp al zijn omver gegooid. Als de speler erin slaagt om de tien pins om te gooien in twee beurten dan heeft hij een spare gegooid. Als de speler bij de eerste beurt geen enkele pin omgooit en bij de tweede beurt alle pins tegelijk, geldt dit als een spare, niet als een strike. Een spel (game) bestaat uit tien beurten (frames). Elke omver geworpen pin levert één punt op. Als een speler een strike geworpen heeft, krijgt hij de punten van de twee worpen erna bij de tien punten van de strike zelf. Zo kan een strike dus maximaal 30 punten opleveren. Bij een spare komt er maar één worp extra bij. Een spare kan dus maximaal 20 punten opleveren. Als een speler bij de tiende beurt een strike of een spare gooit, krijgt hij respectievelijk twee of één extra beurt om de extra punten voor de strike of spare te kunnen verdienen. Deze punten tellen dan maar alleen bij de strike of spare mee en worden niet nog eens extra bijgeteld. Op deze manier kan een speler dus 12 strikes gooien in één spel. In dit laatste geval wordt gesproken van een "perfect game". Een perfect game is 300 punten (10 x 30).
Bowling wordt in Europa en de Verenigde Staten veel beoefend als recreatie. Bowling is ook een sport. In Nederland en België wordt de sport meer en meer in competitie gespeeld. In Amerika bestaan er ook scholen om bowlingles te volgen.
Bowlingtoernooien.
In Nederland (en in België) worden regelmatig (o.l.v. een lokale vereniging) bowlingtoernooien georganiseerd. In Nederland zijn verschillende categorieën toernooien welke volgens de Nederlandse Bowling Federatie goedgekeurd dienen te worden.
