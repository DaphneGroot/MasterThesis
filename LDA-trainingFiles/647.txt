	Dickie
	WAT MIJ in Dick tegenstond was dat hij, als hij het eerst wakker was, het bed uitglipte - niet om thee te gaan zetten, zoals ik, wanneer ik als eerste het bed uitglipte, koffie ging maken; koffie is een harde drog voor mannen, thee een zachte drog voor vrouwen - en dat hij dan de krant pakte waarna hij weer in bed terugkeerde en de krant ging lezen.
Hij knisperde en krakte elke pagina tussen zijn vingers en hij lispelde en smakte er ook nog bij tussen zijn lippen tot ik niet langer kon volhouen dat ik sliep. Het eerst wat ik op zo'n dag dan hoorde, was: 'Verdorie, de dollar alweer zes cent omhoog gegaan' of 'Ken jij soms iemand die in Colombia op reis is?'
Dick zat altijd vol plannen voor wereldreizen, maar hij kwam nooit verder dan Breukelen en dan klaagde hij nog dat de bus zo had omgereden. Ik hoorde hem vaak bellen met andere globetrotters over een speciale sandaal die alleen in Koeala Beerta te koop was of een speciale sneldodende vorm van malaria die je alleen bij volle maan in februari in Oost-Zimbabwe kon opdoen.
Het heeft dus niet lang geduurd, onze fling. Eigenlijk hield ik hem alleen nog aan om er achter te komen met wat voor dingen ik h√©m nu eigenlijk irriteerde. Als hij dit leest, dan weet hij nu dat niet zijn eeuwige zeurerij en opschepperij over reisplannen, maar zijn geknisper en geklak bij het krantenlezen in bed mij gek maakten. Ik kon dat niet zeggen, want het klinkt zo kleingevoelig.
Bovendien is het waar: als ik echt gek op hem was geweest, dan zou ik dat krantenlawaai in de vroege ochtend juist sexy hebben gevonden, en hem zoet gevraagd hebben: 'Hoe doet de dollar het vandaag, Dick?'
Het eindigde op een middag. De telefoon ging en een meisjesstem ze dat ze even Dicky wou spreken. Dickey! Even!
'Dickey woont hier niet meer', zei ik, en een half uur later was dat ook zo.
Kreeg ik later nog een kaart uit Peking? Nee, uit Antwerpen.

