	Procuratiehouder van de moederkerk; VERLEIDELIJKE POGING TOT EERHERSTEL VAN SPAANSE KONING FILIPS II
	VOLGEND JAAR KAN zijn vierhonderdste sterfdag worden herdacht: op 13 september 1598 blies Filips II van Spanje eindelijk de laatste adem uit.
Het sterfbed - in een betrekkelijk klein vertrek dat via een vensterraam uitzicht bood op het hoofdkoor van de kerk in het Escorial - moet mensonterend zijn geweest. Gedurende 53 dagen heeft de koning daar letterlijk liggen wegrotten, vingers, voeten, benen en ten slotte het hele lichaam aangevreten door etterende gezwellen, roerloos op zijn rug, het kamertje volgehangen met crucifixen, relieken en bidprenten. Uit consideratie met de pijn die hij leed, durfde men hem ten slotte niet meer te verleggen of te verschonen. De ruimte was vervuld van een ondragelijke stank. Hij stierf in z'n pus en z'n uitwerpselen.
Oneervoller had de uiteindelijke capitulatie zich niet kunnen voltrekken, symbolischer misschien ook niet. De kanker in het lijf van de terminale patint zou het bederf inleiden van het wereldrijk, waarover hij meer dan veertig jaar had geheerst: Spanje zou zich nooit meer herstellen van de krachtsinspanningen die Filips van het land had gevergd, en in de eeuwen na hem langzaam maar zeker wegzakken achter de Europese horizon, of meer precies achter de Pyreneen waar, naar het onvriendelijke woord van een latere Franse staatsman, 'Afrika begint'.
Als je de balans van Filips' leven zou opmaken in termen van verlies en winst, zou hij onmogelijk een geslaagd vorst genoemd mogen worden.
Bij zijn aantreden in 1555 moeten hem twee grote doelen voor ogen hebben gestaan, het ene van spirituele, het andere van geopolitieke aard. Het eerste was verreweg het belangrijkste: als verdediger van het ware geloof zou hij twee doodsvijanden bestrijden - de heidense protestanten in het noorden, en de goddeloze muzelmannen in het oosten.
Maar aan het eind van zijn leven hadden Duitse, Deense en Zweedse vorsten zich definitief tot het lutheranisme bekeerd, en in de landen van herwaarts over (zoals in Madrid de Nederlanden werden genoemd) was het calvinisme niet meer weg te denken. En tegen die tijd was de Turkse dreiging misschien afgenomen (en dat lag meer aan een paar zwakke opvolgers van Suleyman de Geweldige dan aan de daadkracht van de christelijke heirscharen), maar de islam was geenszins van de aardbodem verdwenen.
Ook op het terrein van de geopolitiek waren Filips nauwelijks of geen successen gegund.
Z'n voortdurende inmenging in Franse aangelegenheden sorteerde op de lange duur geen enkel effect. De opstand van de Hollandse en Vlaamse edelen wist hij niet klein te krijgen. Z'n invloed in Duitsland raakte hij kwijt aan de Reformatie. Van Engeland was hij dankzij z'n huwelijk met Mary Tudor een kort poosje koning geweest, maar als gevolg van onhandige dan wel botte diplomatie ontaardde de relatie met Mary's opvolgster Elisabeth tot pure rivaliteit en ten slotte formele oorlog.
Het resultaat was, zoals we weten, rampzalig: de Armada waarmee een invasie in Engeland had moeten worden ondernomen, werd vernederd en verpletterd, de Spaanse vloot werd gedecimeerd. Vanaf dat moment (1588) lagen de profijtelijke toevoerlijnen uit de Amerikaanse wingewesten weerloos onder vuur van Britse en Hollandse kapers. Tot ver in de zeventiende eeuw zou het op de oceaan blijven wemelen van internationale Piet Heynen, en Spanje zou ook economisch steeds dieper in het dal raken.
Zo zou je kunnen zeggen dat met de dood van Filips meteen ook het einde was aangebroken van de Spaanse hegemonie in Europa, die strikt genomen niet veel langer dan n eeuw (te weten sinds het huwelijk van de 'katholieke koningen' Ferdinand en Isabella in 1469) had geduurd.
Moet het zijn schuld heten?
In de zienswijze van de Spaans-Engelse historicus Henry Kamen, die een in veel opzichten schitterende nieuwe biografie aan de koning wijdde, zag de toekomst er voor Spanje juist heel rooskleurig uit, toen Filips in 1555 de troon besteeg.
Zijn vader, Karel V, was in zekere zin nog een keizer geweest van de oude, Karolingische stempel - een laatste Charlemagne als het ware, die van mark tot mark door zijn onafzienbaar ressort trok, als een vorstelijke nomade. Filips daarentegen diende zich aan als de eerste Spaanse Renaissanceprins (die ook geen keizer zou worden), die de verdeelde gewesten van zijn geboorteland zou samensmeden tot een prille nationale staat, waarvoor hij ook welbewust een nieuw centrum koos - niet oude, roemrijke steden als Salamanca, Toledo of Valladolid, maar het onaanzienlijke Madrid dat in die dagen nog geen negenduizend inwoners telde.
Anders dan Karel die zich als regerend vorst weinig in Spanje had laten zien, kwam Filips na 1560 het land nauwelijks meer uit. Zelfs tijdens de eerste gezagscrisis in de Lage Landen, toen zijn persoonlijke aanwezigheid in Brussel misschien nog wonderen had kunnen verrichten bij zijn oude vrienden Egmond, Hoorne, Montigny en Oranje, verkoos hij te elfder ure de zekerheid van het Madrileense 'hoofdkwartier' boven de risico's van een goodwillreis.
Die verkleefdheid aan zijn schrijftafel heeft hem in de geschiedschrijving het imago bezorgd van de even bigotte als paranode bureaucraat, de koninklijke procuratiehouder die zich steeds weer dreigde te verliezen in de futielste details ten koste van een helder, vooruitziend en strategisch begrip van Europese ontwikkelingen, 'een vroege Hitler met de geest van een middeleeuwse monnik', zoals een eerdere biograaf hem typeerde.
Kamens boek lijkt bovenal bedoeld om dat beeld te corrigeren, of eigenlijk nog sterker: om Filips geheel te rehabiliteren van de kwalijke reputatie die hem niet alleen in de Nederlandse, maar ook in de Franse, de Engelse, de Duitse, zelfs de Spaans historiografie altijd heeft achtervolgd.
Dat eerherstelproces voltrekt zich op een meeslepende, je zou haast zeggen verleidelijke manier. Kamen heeft zich louter en alleen op de archieven verlaten, dat wil zeggen op de duizenden brieven, memoranda, aantekeningen, decreten en staatsstukken die Filips heeft nagelaten, nog aangevuld met de missiven die hij van raadslieden en vertrouwelingen ontving en van de schriftelijke observaties van bevriende dan wel argwanende diplomaten over het hof in Madrid.
Aan de hand van al dat materiaal kun je zowel het publieke als het persoonlijke leven van Filips vrijwel van dag tot dag volgen, en dat is precies wat in de biografie gebeurt: alles wordt gezien, meegevoeld en ervaren vanuit of via de held van het verhaal die alleen op die manier ook werkelijk een held kan worden.
Tragische held misschien; dat althans is de rode draad die Kamen door zijn kroniek laat lopen. Hij schetst de veelbelovende jonge prins die in gezelschap van zijn vader de wereld buiten Spanje leert kennen, en zich er thuis voelt: in Duitsland niet minder dan in Itali, in Vlaanderen het meest. Hij is mondain, kunstlievend, op erotische genoegens gesteld (pas na z'n derde huwelijk, met Elizabeth van Valois, zou hij zich allengs tot de monogamie hebben bekeerd), liberaal en sociabel; ook de Hollandse en Vlaamse edelen koesteren aanvankelijk hoge verwachtingen van zijn koningschap.
@@0IER@@0 OGELIJK openbaart zich in n opzicht zijn Spaanse geslotenheid: anders dan Karel, die zich overal in zijn rijk kon redden, spreekt hij geen vreemde talen. 'De nieuwe koning', schrijft Kamen niettemin over de Filips die in 1559 voorgoed naar Spanje terugkeert, 'was in hoge mate een Europeaan.'
Ook in de eerste Spaanse jaren lijkt de vrijzinnigheid nog te overheersen. Filips heeft groot respect voor de opvattingen van Las Casas die zich als missionaris in Cuba sterk maakte voor het lot van de Zuid-Amerikaanse indianen. Hij probeert zoveel mogelijk Italiaanse en Vlaamse cultuur in Spanje te importeren, staat open voor buitenlandse invloeden en toont zich eerder tolerant dan repressief als het om ideen en opvattingen gaat waaraan het gesoleerde Spanje nog erg moest wennen.
Maar er is een 'ondergrens', en die ligt bij het geloof.
In de laatste fase van zijn leven zou hij de lutherse koning van Denemarken (met wie hij dus wel correspondeerde!) schrijven: 'Wat de vrijheid van geweten betreft is het zonneklaar dat geen enkele vorst zijn onderdanen een andere godsdienst kan toestaan dan zijn eigen.' En al eerder had hij de Spaanse gezant in het Vaticaan op het hart gebonden: 'Verzeker Zijne Heiligheid ervan dat ik liever al mijn grondgebied, en al mijn levens, al had ik er honderd, zou opgeven, dan dat ik ook maar de geringste belastering van ons geloof en onze God zou dulden, want ik zal altijd weigeren te regeren over ketters.'
Hier liet zich de onverzoenlijke dogmaticus in Filips gelden - de als het moest genadeloze of zelfs wrede hoeder van het ware geloof: de tiran uit de eerste decennia van onze Tachtigjarige Oorlog.
Kamen suggereert dat de verharding niet eens zozeer teweeg werd gebracht door de rebellie van de Hollandse edelen of de Beeldenstorm (al zou Filips van de laatste letterlijk ziek zijn geworden), als wel door de opstand van de morisco's - de half gekerstende moren die in Zuid-Spanje steeds meedogenlozer door de Inquisitie werden vervolgd. Dat was bij wijze van spreken ketterij voor de deur, en de represailles waren er naar.
Maar was het ook Filips' persoonlijke wens dat de ongehoorzaamheid zo bloedig werd afgestraft? Juichte hij van harte het schrikbewind toe dat Alva in die periode (tussen 1567 en 1569) uit zijn naam in de Nederlanden uitoefende? Ging hij ook zelf akkoord met de executie van dezelfde Egmond en Hoorne die tot voor kort nog tot de leden van zijn loyale adel, ja tot zijn vrienden hadden behoord?
Kamen houdt dat tegen. De koning zou in het geval van de harde maatregelen tegen bijvoorbeeld de Hollandse ketters lang geaarzeld hebben, en er ten slotte mee hebben ingestemd 'niet omdat hij een besluitvaardige fanaticus was, maar omdat de argumenten van Villavicencio, Granvelle en Alva hem overtuigden'.
Het zou kunnen.
@@0IER@@0 N DE KRONIEK leren we Filips kennen als het prototype van een onzeker mens, die zelden anders besliste dan na het advies van zo veel mogelijk vertrouwde raadslieden te hebben ingewonnen. Maar voorzover z'n onzekerheid samenhing met zijn ingeboren argwaan, kreeg het wantrouwen steeds vaker de kans een doorslaggevende factor in de besluitvorming te worden.
Kliekgeest en eigenbelang speelden traditioneel een grote rol aan de Europese hoven van die dagen, en het complotgehalte onder de hovelingen in Madrid gold als uitzonderlijk hoog. Wisselende facties van beurtelings 'gematigde' en havikachtige signatuur hebben in Filips regeerperiode hun invloed gehad - de 'clans' rond Granvelle, Alva, Eboli en (Antonio) Perez hebben mekaar ook geheel in stijl verketterd of als het moest naar het leven gestaan: ontelbaar is het aantal mysterieuze sterfgevallen of onopgeloste ongelukken dan wel moorden binnen de verschillende hofklieken, en het is niet erg goed voor te stellen dat Filips - die spin in dat reusachtige web - in de meeste gevallen niet precies op de hoogte was van wat zich in zijn onmiddellijke omgeving voordeed.
Maar Kamen wil daar niet van horen. Dat Filips een prijs op het hoofd zette van onze Vader des Vaderlands, omdat deze 'een vijand van het menselijk ras' zou zijn, verontschuldigt hij onder verwijzing naar het feit dat moord in de zestiende eeuw ook door andere vorsten als een legitiem staatswapen werd beschouwd - wat natuurlijk waar is. Maar daarmee is niet gezegd dat Filips tegen geweld was, zomin als het voor hem zou moeten 'pleiten' dat hij geen directe bemoeienis had of wilde hebben met autodafe's, terechtstellingen, of regelrechte moordbevelen; het verschijnsel van de Schreibtischtter is zo oud als de beschaving.
In de weerlegging van de diverse onoorbaarheden die Filips ooit - meteen al in het Hollandse Plakkaat van Verlatinge van 1581 - zijn aangewreven, is Kamen op z'n zwakst. Veel van die aantijgingen (de dood van Don Carlos, de relatie met de prinses van Eboli, de moord op Montigny) zijn in de loop der eeuwen onbewijsbaar gebleken, en kunnen ook heel goed op politieke laster hebben berust, maar dat is nog iets anders dan in al die gevallen te doen alsof Filips volstrekt onwetend, dus volstrekt onschuldig zou zijn geweest. De behoefte aan rehabilitatie slaat soms merkwaardig door in de richting van de hagiografie - zoals in het hoofdstuk 'The world of Philip II', waar Kamens lofspraak gevaarlijk dicht in de buurt van het byzantinisme komt.
De mogelijke tragiek van Filips neemt niet weg dat hij - hoezeer soms misschien ook verstrikt in de onderling tegenstrijdige adviezen van zijn vertrouwelingen - in laatste instantie verantwoordelijk was: niet alleen voor de excessen waarvoor zijn regime de ruimte bood, maar ook voor al die vormen van politiek 'mismanagement' dat schadelijk zou blijken voor Spanjes prestige in het algemeen en de Spaanse schatkist in het bijzonder.
Kamen maakt uiteindelijk geen balans op. Hij heeft zich beperkt tot de levenskroniek die, zoals gezegd, zowel meeslepend als verleidelijk mag heten, maar het antwoord op de vraag of Filips als koning z'n vak verstond, blijft hij ons schuldig.
Misschien omdat hij het bekend veronderstelde.


Henry Kamen: Philip of Spain.
Yale University Press; 384 pagina's;  87,-.
ISBN 0 300 07081 0.

Foto
	Filips II, anoniem portret. KONINKLIJK MUSEUM VOOR SCHONE KUNSTEN, BRUSSEL

