	Reclamewereld niet blij met Henk Angenent
	Van onze verslaggever
Gijs Zandbergen

AMSTERDAM
Het zal nog een hele toer worden om Henk Angenent, de winnaar van de Elfstedentocht, voor het karretje van de reclamejongens te spannen. Dat is althans de mening van de reclamewereld zelf, die zich baseert op Angenents uitstraling en diens uitlatingen kort na de huldiging. Hij zei toen blij te zijn als hij straks weer een uurtje aan een schaatswedstrijd kan meedoen. Dan wordt er tenminste even niet aan zijn kop gezeurd.
'Waar geen wil is, is ook geen weg', zegt J. van Huis van het Amsterdamse bureau Media Exposure. 'En Henk Angenent lijkt niet te willen. Ik geloof dat hij van zijn voorgangers begrepen heeft wat de consequenties zijn van het beroemd-zijn. Daar is hij behoorlijk van geschrokken. Angenent is ook helemaal het type niet om van alles aan te prijzen. Hij is een nuchtere jongen. Zo van: doe maar gewoon, dan doe je gek genoeg.'
In de reclamewereld zal zich, volgens Van Huis, geen ramp voltrekken als Angenent niet wil meewerken. Evenzogoed als de Elfstedenwinnaar zelf financieel en karakterologisch zonder reclame kan.
Hoewel, bezwijken voor het geld kan natuurlijk altijd, meent Van Huis, al acht hij de kans daarop klein. Gebeurt het toch, dan ligt een voedingsproduct het meest voor de hand. Van Huis: 'Of iets Rintje Ritsma-achtigs, in de verzorgingssfeer.'
Dat vindt ook Hein Vergeer, oud-schaatskampioen en nu behartiger van de promotionele en commerciële belangen van Angenent. De producten en diensten waar de schaatser het meest voor geschikt is, zijn volgens Vergeer zaken die een gezonde, nuchtere uitstraling hebben. Producten als de aardappel, of een betrouwbare auto.'
In Alphen aan den Rijn, de woonplaats van Angenent, is reclamebureau Normad gevestigd. Het bureau doet 'nogal veel in het schaatsen', aldus directeur R. Westerik, die tot afgelopen zaterdag nog nooit van zijn plaatsgenoot had gehoord. Bureau Normad, onlangs gefuseerd met bureau Blend in Den Haag, is de bedenker van de reclamecampagne voor dieetmargarine Sense, waaraan schaatster Annamarie Thomas haar naam heeft verbonden.
Of Normad voor zijn klanten Angenent gaat benaderen, kan of wil Westerik niet zeggen. Daarvoor kent hij 'mijnheer Angenent' niet goed genoeg. Gistermiddag heeft het bureau met hem kennisgemaakt tijdens de huldiging op het stadhuis van Alphen aan den Rijn.
D. van Hulten van reclamebureau Vos, een paar kilometer verderop in Hazerswoude, weet wel waarvoor Angenent in elk geval niet te benaderen is. Niet voor Calvé bijvoorbeeld, de reclamecampagne waarin Evert van Benthem figureert. Van Hulten: 'Dat is te emotioneel. Henk Angenent is er te koel en te nuchter voor. Je moet hem hoogstens nemen voor een recht-toe-recht-aan product in de voedingssfeer. Een aardappel, bijvoorbeeld. Wat ook kan, is dat je alleen beelden van hem toont en daar pas later het product aan koppelt.'
Over adverteren in de verzorgingssfeer heeft hij zijn twijfels. Rintje Ritsma acht hij daar zeer geschikt voor, vanwege diens fysiek. Van Benthem niet. 'Op hem worden de dames niet verliefd.' Angenent zit er tussenin. Hij is in elk geval een stuk beter dan Van Benthem. Maar alles valt of staat met wat Angenent zelf wil. Van Hulten ziet het wat dat betreft somber in. 'Hoop verloren is al verloren, maar het zal heel moeilijk worden zo'n achterdochtige man over de streep te trekken.'
Bij de huidige sponsor van Angenent, Netwerk VSP, maken ze zich volgens C. Groenewegen nog geen zorgen over eventuele aanbiedingen die de schaatser van andere bedrijven kan krijgen. Men heeft nog geen tijd gehad het contract met de schaatser er precies op na te lezen.
Netwerk VSP zegt niet te weten of daarin staat dat Angenent in elke reclame-uiting een Netwerkpak moet dragen. Wel wordt het bedrijf 'gek gebeld' door bedrijven, relaties, boekjesschrijvers en zelfs een schilderijenmaakster, die een idee hebben waarin Angenent in schaatspak voorkomt.
Of Netwerk VSP dat project wil sponsoren. Groenewegen: 'We schrijven alles op en we hebben nog geen enkele beslissing genomen. Dat komt ook omdat we er nog niet met Henk Angenent zelf over hebben gesproken.'
Dat heeft Angenent wel gedaan met Hein Vergeer. Op het programma van Vergeer staat onder meer een gesprek met Netwerk VSP. Vergeer: 'Henk heeft een gewoon KNSB-basiscontract met Netwerk. Dat loopt aan het eind van het jaar af. Als ze willen doorgaan, en dat willen ze, heb ik begrepen, dan moet er natuurlijk over een aanpassing worden gepraat.'
Dit gesprek staat volgens Vergeer los van de directe sponsoring van bedrijven die met Angenent in zee willen. Vergeer: 'Henk is een gezonde, intelligente jongen zonder poeha. Hij heeft laten weten zichzelf te willen bijven en iedereen te woord te staan wie hem wil spreken, maar daar moet wel beetje structuur worden aangebracht, want Henk wil natuurlijk ook gewoon blijven sporten. Daarom moet er wel een soort buffer worden aangebracht tussen hem en de mensen die hem willen gebruiken voor het een of ander.'

