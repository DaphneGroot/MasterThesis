Bronforel.
De bronforel ("Salvelinus fontinalis") is een vis die oorspronkelijk voorkwam in Noord-Amerika van de Hudsonbaai en noordoost Canada tot de bovenlopen van de Mississippi en de oostkust van de VS van de staten New Jersey tot Noord-Georgia. De Engelse naam is "Brook char" of "Eastern brook trout".
Deze vissoort is op grote schaal geïntroduceerd in de rest van Noord-Amerika, Zuid-Amerika, Azië, Europa en Zuid-Afrika, meestal in bergbeken. Er zijn zichzelf in stand houdende populaties ontstaan onder andere op Corsica, Tsjechië en Zuid-Duitsland.
Beschrijving en ecologische betekenis.
De gemiddelde lengte van deze vis is ca. 26 cm, de maximumlengte 86 cm en het maximumgewicht 9,4 kg.
In het oorspronkelijke verspreidingsgebied komen zowel anadrome populaties voor als wel populaties die alleen in zoetwater blijven.
Uitgezette exemplaren komen voor in de Geul en Maas. De bronforel kan zich in Nederland niet voortplanten. Hij voedt zich met kleine waterbeestjes (macrofauna), soms kleine visjes. Er bestaan ook bij opkweken kunstmatig verkregen (onvruchtbare) bastaarden met de forel, de zogenaamde tijgerzalm of tijgerforel (vanwege de fraaie tekening). Daar waar gezonde populaties van de wilde forel aanwezig zijn met hetzelfde formaat als de bronforel, zal de wilde forel domineren over deze exoot.
Wettelijke status.
Deze vissoort staat in de (Nederlandse) Visserijwet. Het vangstseizoen is van 1 oktober tot en met 31 maart gesloten, verder geldt een minimummaat van 25 cm.
