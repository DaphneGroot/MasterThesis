	Nemes met venijnige tikken kwelgeest voor Noordkop in EC
	Noordkop is in de kwartfinale van het Europa Cup II-toernooi gesneuveld tegen LÃ¼beck. Olga Nemes draaide de tafeltennisploeg uit Den Helder hoogstpersoonlijk de nek om. De vroegere Top-12 winnares was met haar venijnige tikken veel te vast en te snel voor Melisa Muller (21-6, 21-18) en Emily Noor (21-13, 21-14).
De Duitse ploeg was voor het overige verre van imponerend. Dat kwam omdat de Chinese aanwinst niet spelgerechtigd was. Alena Suchanek en Diana Bakker waren de te kloppen tegenstandsters. Maar de echt zwakke plek in de Helderse equipe was Eveline Hengstman. De Noordkop-verdedigster sukkelt de laatste tijd met blessures en griepjes en was ook nu niet bij de les. Haar matige optreden tegen Suchanek (21-8 derde game) en Bakker (21-11 derde game) hield Noordkop van succes af: 4-3.
In de openingsronde van de voorjaarscompetitie ging de meeste aandacht uit naar GKB/Salamanders en Pecos/Oegstgeest. Beide teams behaalden een ruime overwinning. Bij Veldhoven hebben Bottram en Verbeek hun trainingsintensiteit teruggeschroefd, terwijl er bij de tegenstanders van Salamanders juist extra geoefend wordt. Het verschil was duidelijk: 5-2. Het dubbel was voor de Brabanders, terwijl ook Van de Leur nog een puntje maakte tegen Groenewold.
Bij Oegstgeest - Bartok waren de scheidsrechters Schilder en Wiekart opvallend aanwezig. Er werd zorgvuldig op de service gelet en ook gevloek werd niet getolereerd. Het deerde de thuisclub niet, want Bartok (debutant maar ook ex-landskampioen) presteerde ondermaats met Bouteiller, Gootzen en Heister. Vooral de Duitse verdediger Peter Heister blameerde zich met een 21-3 verlies tegen Jurgen Pastoors. De 6-1 winst van Oegstgeest was nauwelijks onverdiend te noemen.
Standen: eredivisie mannen: Feijenoord 1-7, Irene 1-7, Oegstgeest 1-6, De Salamanders 1-5, Veldhoven 1-2, Bartok 1-1, Never Despair 0-0, Trias 0-0.
Eredivisie vrouwen: De Treffers '70 1-7, Red Stars (V) 1-5, GTTC Groningen 1-2, Hoonhorst 0-0, Noordkop 0-0, Spaarne 0-0, Veldhoven 0-0, Hotak '68 1-0.


