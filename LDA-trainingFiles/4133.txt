	Dansen en slap ouwehoeren
	Een jaar geleden debuteerde Cyrille Offermans als jeugdboekenschrijver met De vogelman. In drie fragmentarische verhalen gaf hij vorm aan de gedachtenwereld van de 12-jarige Lot. In Dossier Simon N. zijn tweede adolescentenroman, gaat het om het verhaal dat zich schuilhoudt achter de tekst en waarvan de lezer af en toe een glimp opvangt.
Offermans begint met een terugblik van Freek op een gebeurtenis die hem al weken niet loslaat. Hij is bij zijn vriend Simon thuis, als deze met grof geweld door twee mannen van een instituut en een pedagoog wordt overmeesterd en afgevoerd. Freek is de broer van Lot uit De vogelman. De verteller plaatst hem in Dossier Simon N. tussen de lezer en Simon, de eigenlijke hoofdpersoon van het verhaal. Freek registreert de gebeurtenissen, ordent ze en geeft er soms betekenis aan.
Vanaf de eerste dag dat Freek in zijn nieuwe woonplaats de klas binnenstapt, voelt hij zich aangetrokken tot Simon, een stille jongen. Medeleerlingen beschrijven hem als een vreemde snuiter. 'Een dromer. Een eigenheimer. Een Chicago Bull. Geen vat op te krijgen. Brutaal. Scherp van de tongriem. Voor de duivel niet bang.'
Na een periode van afstoten en aantrekken, neemt Simon Freek in vertrouwen. Het wordt Freek duidelijk dat Simons gedrag een reactie is op de houding van zijn vader, een succesvol chemicus die wil dat zijn zoon in zijn voetsporen treedt. Freek heeft er alles voor over om Simon te helpen in zijn strijd tegen zijn tirannieke vader en zijn 'corrupte verklikkersbende'. Hij staat zijn bijna paranode vriend dan ook bij als deze zijn schooldossiers steelt.
Offermans heeft met Dossier Simon N. een fascinerende jongerenroman geschreven, waarbij hij een mooi evenwicht bereikt tussen een spannend verhaal met een onvermijdelijke climax en een roman met psychologische diepgang. Uiteindelijk zijn noch de onvoorwaardelijke solidariteit van Freek, noch de hulpeloze pogingen van volwassenen, onder wie de schoolleiding en de ouders van Freek, in staat Simon voor een catastrofe te behoeden. De vraag blijft open wie er nu eigenlijk gek is. Freek, Simon, of Simons vader? Alledrie?
In Vijftien, het romandebuut van journalist Angelo Vergeer, legt de schrijver zijn hoofdpersoon Vincent weinig beperkingen op. 'Zou mijn vader weten hoe onverschillig ik tegen de wereld aankijk; wat mij betreft kan iedereen doodvallen.' Wie niet begrepen heeft dat hij hier met een landerige puber te maken heeft, krijgt even later een duidelijker beeld: 'Of ik plannen heb voor het weekend? Zou niet weten wat. Beetje rondhangen. Naar een speelhal, ondersteboven schieten wat er voor mijn voeten komt. Of naar het Heelal, wat dansen en wat slap ouwehoeren. Moet je anders?'
Met enige zorg en terughoudendheid had uit Vijftien nog wel een aardig verhaal kunnen groeien. De vader van Vincent komt om bij een ongeluk. Vermoedelijk pleegde hij zelfmoord. De zoon wil erachter zien te komen wat de dood van zijn vader te maken heeft met de jaarlijkse bijeenkomsten van zijn vriendenclub. Tijdens zijn zoektocht wordt hij volwassen.
Vergeer heeft zich slechts bekommerd om het bij elkaar zoeken van verhaalingredinten waarmee hij bij de jeugd denkt te scoren: wat pukkels, veel verveling, inwijding in de liefde door een oudere vrouw, twee doden waar niet al te veel gevoel bij komt kijken en een toepasselijke popsong. Het is hem niet gelukt zijn verhaal een schijn van geloofwaardigheid te geven.
Selma Niewold
Cyrille Offermans: Dossier Simon N.
Vanaf 15 jaar.
Querido; 117 pagina's;  24,90.
ISBN 90 214 7742 4.
Angelo Vergeer: Vijftien.
Vanaf 15 jaar.
Fontein; 222 pagina's;  27,90
ISBN 90 261 1329 3.

