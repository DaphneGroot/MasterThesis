Brian May.
Brian Harold May (Hampton, 19 juli 1947) is een Britse gitarist, vooral bekend van de rock/popgroep Queen. Daarnaast is May sinds augustus 2007 gepromoveerd in de astrofysica.
Biografie.
Brian May in 2005 tijdens een concert met Queen+Paul Rodgers
Brian May is op 19 juli 1947 geboren in het Engelse plaatsje Hampton bij Londen, als zoon van Harold en Ruth May. Hij is enig kind.
Brian May ontwierp en maakte zijn eigen elektrische gitaar (Red Special), waarop hij nu nog steeds speelt.
May bezocht de prestigieuze Hampton School in zijn woonplaats en studeerde daarna Natuur- en wiskunde aan het Imperial College te Londen. Daar startte hij een promotietraject (sterrenkunde). Vanwege het succes van Queen liet de afronding daarvan enkele decennia op zich wachten.
Sinds augustus 2013 heeft hij een kunstknie.
Queen.
May speelde vóór Queen in bands zoals 1984 en Smile. In Smile speelde May samen met de latere drummer van Queen Roger Taylor en zijn jeugdvriend Tim Staffell. Korte tijd na het uiteenvallen van Smile ontstond Queen. Freddie Mercury was toen al een aantal jaren bevriend met de mede-studenten, hij werd de nieuwe zanger.
In Queens driedelige vocale harmonieën zong May over het algemeen het lagere bereik. Op een aantal van Queens liedjes zingt hij de gedeeltelijke zang, met name het eerste vers van "Who Wants To Live Forever", de brug op "I Want It All" en "Flash" en de volledige zang op "Some Day One Day", "She Makes Me (Stormtrooper in Stilettoes)", "'39", "Good Company", "Long Way", "All Dead, All Dead", "Sleeping On The Sidewalk", "Leaving Home Ain't Easy" en "Sail Away Sweet Sister".
Gedurende Queens carrière schreef May vaak liederen voor de band en componeerde hij veel belangrijke nummers zoals de wereldwijde hit "We Will Rock You".
Queen begon aan hun derde album "Sheer Heart Attack" zonder May omdat hij na een concert in Japan getroffen was door geelzucht. Uiteindelijk voelde hij zich goed genoeg om zijn gitaarwerk te spelen. Op 8 november 1974 kwam het album uit, en het werd wereldwijd een groot succes.
Tijdens een korte pauze van Queen in 1983, bracht Brian May zijn eerste solowerk uit, "The Star Fleet Project", een gelegenheidsproject met onder andere Eddie van Halen. Rond dezelfde tijd werd ook een replica van zijn unieke gitaar op de markt gebracht.
Na het beroemde "Live Aid"-concert in de zomer van 1985, belde Freddie Mercury zijn bandleden op en stelde hen voor een lied samen te schrijven. Het resultaat werd "One Vision", dat muzikaal eigenlijk van May was (de "Magic Years"-documentaire toont hoe hij met de sectie en de fundamentele gitaarriff kwam) en de tekst van Roger Taylor – Freddie Mercury was meer een producent en arrangeur dan een goede componist. John Deacon was vaak afwezig tijdens de opnamen.
Voor hun album uit 1989, "The Miracle", had de band besloten dat alle tracks zouden worden toegeschreven aan de hele band, geen kwesties meer over wie de belangrijkste schrijver was geweest. May stelde "I Want It All" voor dat album samen, evenals "Scandal" (gebaseerd op Mercury's persoonlijke problemen met de Britse pers). Voor de rest van het album heeft Brian May creatief niet zoveel bijgedragen, hoewel hij wel geholpen heeft bij de opbouw van de basis van "Party" en "Was It All Worth It" (beide werden overwegend Mercury's stukken) en de gitaarriff van "Chinese Torture".
May schreef ook samen met Mercury het laatste nummer van Queen, "Mother Love" van het album "Made In Heaven".
Solocarrière.
Na het overlijden van Freddie Mercury in 1991 kreeg zijn solocarrière de volle aandacht. In september 1992 kwam zijn eerste soloalbum, "Back To The Light", uit. Op dit album staan bekende nummers zoals "Driven By You" en de nummer 1-hit "Too Much Love Will Kill You". Op dat moment was The Brian May Band geformeerd met onder andere ex-Whitesnake- en ex-Black Sabbath-ritmesectie Neil Murray en Cozy Powell, en zij gaven concerten over de hele wereld. Een concertregistratie van deze tournee is uitgegeven onder de naam "Live at the Brixton Academy". Tussentijds kwam ook nog de Queensingle "No-One But You (Only The Good Die Young)" uit als eerbetoon aan de pas overleden prinses Diana en aan Freddie Mercury. In 1998 kwam zijn tweede album "Another World" uit, en in het jaar 2000 zijn derde, de soundtrack "Furia".
Naast hun solocarrières richtten Brian May en Roger Taylor zich ook regelmatig op Queen. Zo kwamen er heropnamen van oude krakers zoals We Are The Champions met Robbie Williams, We Will Rock You, eerst met 5ive, vervolgens met Beyonce, Britney Spears en Pink – en Brian schreef het nieuwe Queen-nummer "The Call" ter gelegenheid van het door Nelson Mandela georganiseerde "46664 Concert" in 2003.
In 2002 trad Brian samen met Roger Taylor onverwacht op tijdens Koninginnedag in Nederland.
Toevallig kwamen Brian en Roger daarna in contact met voormalig Free- en Bad Company-zanger Paul Rodgers. Na een succesvolle samenwerking bij de introductie van Queen in de "Hall of Fame" op 11 november 2004, besloten de heren om samen te gaan toeren onder de naam 'Queen+Paul Rodgers'. Van deze concertreeks zijn een dvd en een cd verschenen onder de naam Return of the Champions. In 2008 heeft het trio het album The Cosmos Rocks uitgebracht, Queens eerste studioalbum sinds 1995. Aansluitend toerde de band door Europa.
Op 6 december 2005 ontving Brian May de onderscheiding "Commandeur in de Orde van het Britse Rijk" uit handen van Koningin Elizabeth voor diensten aan de muziekindustrie.
Op 23 april 2011 ontving Brian May de Eddy Christiani Award voor zijn inspirerende bijdrage aan de ontwikkeling van de elektrische gitaarmuziek. In datzelfde jaar speelde May mee met Tangerine Dream hetgeen resulteerde in het album Starmus-Sonic universe.
Wetenschappelijke promotie.
Brian May is een enthousiast astrofysicus en heeft thuis altijd een sterrenkijker gereed staan. Omwille van de "positieve uitstraling die hij aan de sterrenkunde heeft gegeven" ontving May in 2002 een eredoctoraat van de universiteit van Hertfordshire.
Brian May is coauteur van drie wetenschappelijke publicaties. Op 23 oktober 2006 verscheen het boek "Bang! The complete history of the universe" dat May samen met sir Patrick Moore en Chris Lintott heeft geschreven. Zoals de titel aangeeft, behandelt het boek de geschiedenis van het universum. Hiermee is May weer terug bij het vakgebied waarvoor hij heeft gestudeerd.
Nadat hij in 2006 zijn aantekeningen tegenkwam, heeft May alsnog gewerkt aan zijn proefschrift over de reflectie van zonlicht op interstellair stof, dat gebaseerd is op waarnemingen die hij in 1971 in de sterrenwacht van Tenerife deed. De laatste gegevens voor zijn proefschrift verzamelde hij op de Canarische Eilanden, vanuit het observatorium Roque de los Muchachos op La Palma. Hij leverde in augustus 2007 het manuscript van zijn proefschrift in bij zijn promotores en promoveerde op 23 augustus 2007.. Daarnaast heeft May twee eredoctoraten. Van 2008 tot 2013 was hij "chancellor" van de John Moores-universiteit in Liverpool.
Activist voor dierenrechten.
Brian May is ook activist voor dierenrechten en tegen mishandeling van dieren. In 2010 richtte hij de "Save Me Trust" op, een organisatie die zich met name inzet tegen vossenjacht en tegen de massale doding van dassen in het Verenigd Koninkrijk. May heeft zelf gezegd dat hij liever herinnerd wil worden vanwege zijn dierenrechtsactivisme dan zijn muziek. In 2012 werd hij door de Britse tak van de dierenbeschermingsorganisatie PETA (People for the Ethical Treatment of Animals) uitgeroepen tot man van het jaar.
