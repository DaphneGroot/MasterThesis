	Basisscholen krijgen geld van rijk bij samengaan
	Van onze verslaggeefster
DEN HAAG
Besturen van basisscholen die gaan fuseren of een federatie vormen, kunnen vanaf augustus van staatssecretaris Netelenbos van Onderwijs een premie krijgen van maximaal honderdvijftigduizend gulden per jaar. Het kabinet heeft gisteren ingestemd met dit voornemen, waarover in grote trekken al een akkoord was bereikt met schoolbesturen en vakorganisaties.
Netelenbos stelt voorwaarden aan de omvang van schoolorganisaties die de 'fusiepremie' willen ontvangen. De nieuwe besturen moeten óf ten minste tien scholen beheren, óf ten minste tweeduizend leerlingen onder hun hoede hebben óf de nieuwe organisatie moet ten minste tachtig fulltime arbeidsplaatsen tellen.
De premie is, te beginnen vanaf augustus dit jaar, vijf jaar lang beschikbaar. In totaal is er dit jaar 18,8 miljoen gulden mee gemoeid, oplopend naar 62,3 miljoen in 2001.
Als schoolbesturen hun krachten bundelen, hebben ze meer mogelijkheden om een eigen personeelsbeleid te voeren, is de bedoeling. Personeel dat het op de ene school niet redt, kan in een grotere organisaties gemakkelijker elders worden ingezet. Ook maakt een groter personeelsbestand het aanstellen van specialisten (bijvoorbeeld remedial teachers) eenvoudiger.
Grotere bestuurlijke eenheden leiden tot kostenbesparing, denkt Netelenbos. Financieel beheer en administratie worden samengevoegd en bij inkoop kunnen kwantumkortingen worden bedongen.

