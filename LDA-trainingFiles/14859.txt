Mokum.
Mokum is een informele bijnaam voor de stad Amsterdam.
Etymologie.
Het woord stamt uit het Hebreeuws en betekent 'plaats' of 'stad' (Hebreeuws: "Maqom מָקוֹם"). Via het Jiddisch ("mokem") is het in het Bargoens terechtgekomen. Het markeert daarmee tevens het Joodse gedeelte van de geschiedenis van Amsterdam.
Achtergrond.
In het verleden werden in het Nederlands-Joods taalgebruik steden vaak aangeduid met hun eerste letter volgens het Hebreeuwse alfabet. Zo werd Amsterdam "Mokum Allef" genoemd (dus: Stad A) en Rotterdam was "Mokum Reisj" (Stad R). Hoewel dit ook gebeurde met andere steden als Winschoten ("Mokum Beis" of "Mokum van het Noorden"), Berlijn ("Mokum Beis" (Stad B)), Alkmaar ("Mokum Aye") en Delft ("Mokum Dallet" (Stad D)), is uiteindelijk de betekenis "Mokum" alleen voor Amsterdam overgebleven.
