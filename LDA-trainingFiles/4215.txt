	Ode aan oom Herman en tante Jantje Helly Oestreicher herdenkt met labyrint in kerk haar onderduikouders
	'HET WAS ALSOF ik in een sprookje terecht was gekomen. Ik was zeven, het was januari 1944, en iemand van het verzet transporteerde me achter op de fiets naar het einde van de wereld. Naar de boerderij van de familie Braakhekke in Gorssel, een dorp op zeven kilometer van Deventer. Het was een prachtige keuterboerderij onder een grote lindenboom, met een rieten dak, een waterpomp en een groen kookhutje buiten. Ze hadden drie koeien, varkens, kippen, een groententuin. Alles deden ze zelf. Ik was een stadskind, ik kan niet zeggen dat ik er thuis was. Maar ik voelde me goed.
'Tante Jantje was een heel lieve, zachtmoedige vrouw, die veel zong. Oom Herman was ook een warme man. Nederlands-hervormd, een harde werker. 's Middags na tafel werd altijd een bijbelse tekst van de scheurkalender voorgelezen. Ze hadden geen kinderen toen ik er kwam, hun dochter Annie werd in augustus 1944 geboren. Het waren bijzondere mensen in hun eigenheid. Ze deden op een onnadrukkelijke manier dingen die niet mochten. Ze hadden om een baby gevraagd, maar besloten, toen het erop aan kwam, een joods meisje van zeven te nemen dat hen zou kunnen verraden. Later kwamen daar nog twee onderduikers bij. Ik weet niet of ik dat zelf ook had gedaan. Het heeft iets heiligs.
'Je leidde een dubbelleven. Mijn onderduiknaam was Ellie Strijker. Ik was een kind uit Rotterdam dat kwam aansterken, zo waren er wel meer in de buurt. Kinderen kunnen met die dubbelheid omgaan. Ik was een buitenkind, voelde me gelukkig met de dieren en het landleven, maar wist ook wat ik miste. Mijn ouders en twee zusjes waren via Westerbork naar Bergen-Belsen getransporteerd, ik had geen idee hoe het met hun ging. Toch was dat gemis nooit overheersend. Het was vanzelfsprekend dat ik daar was. De familie gaf me vertrouwen. Ze lieten me zien dat de wereld niet alleen slecht was, dat je ook eigen keuzes kunt maken.
'Ik had er al vaker over nagedacht hoe ik iets met die geschiedenis kon doen in mijn werk. Ik ben geen verhalenverteller, hou er niet van om boodschappen te verkondigen. Ik heb bewust altijd abstract gewerkt. Mijn beelden, gemaakt vanuit de keramische techniek, gaan puur over vorm, over ritme, over open en dicht, over de zintuiglijke waarneming van verschillende materialen. Daar past geen verhaal in, en al helemaal geen zware geschiedenis. Het zou ook oneigenlijk zijn. Ik bn helemaal niet zwaar op de hand.
'Bovendien werk ik nooit vanuit een vooropgezet idee. Ik verzin niet: nu ga ik een geste naar de familie Braakhekke maken. Ik laat me leiden door de omstandigheden, het moment. Krijg ik een uitnodiging om in het Keramisch Werkcentrum in Den Bosch te werken, dan besluit ik ter plekke met nieuwe technieken te experimenteren. Zoals ik ook pas door de uitnodiging voor een solo-expositie in het Joods Historisch Museum in 1990 ertoe kwam het werk 'Hommage aan Paul Celan' te maken. Voor mij is hij de grootste joodse Duitstalige dichter.
'Zo is het deze keer ook gegaan. De Hannema-de Stuers Fundatie vroeg me voor een solo-expositie in de Bergkerk in Deventer. De dingen vielen samen: de prachtige, stralende, witte ruimte van de kerk, Deventer, de familie. 53 jaar na dato zag ik de mogelijkheid voor een eerbetoon. Het is jammer dat tante Jantje en oom Herman, met wie ik altijd contact heb gehouden, het niet kunnen meemaken; ze zijn al een aantal jaren geleden gestorven. Aan de andere kant kun je de tentoonstelling ook zien als een hommage aan  lle onderduikouders. En Annie was er natuurlijk wel bij, zij is een zusje van me geworden.
'Wie de expositie bezoekt, moet eerst door een labyrint, gemaakt van 2500 oranje-bruine bakstenen. Binnenin zijn de stenen zacht en glad, als een huid. Tussen de bakstenen zitten plaatjes glas. Die hollen de bakstenen uit, maken ze licht. Ik zie het labyrint ook als een reflectieve binnenwereld. Het zegt je: zonder de familie Braakhekkke had mijn werk, de expositie met keramische sculpturen, tekeningen en ander werk die je ziet als je het labyrint uitkomt, nooit bestaan. Dat is een tamelijk platvloerse conclusie misschien. Maar in zijn banaliteit is hij wel raak.
'Boven de deur van de kerk, op de plek waar zich voor de beeldenstorm een beeldengroep moet hebben bevonden, hangt een gemanipuleerde foto van de familie Braakhekke. Ze lijken uit steen gehouwen. Het is een foto die mijn tante, de fotografe Maria Austria, maakte in juni 1945. Het was een zondag. Oom Herman heeft zijn goede pak aan. Tante Jantje tilt de baby trots omhoog.
'Maria Austria bracht die dag mijn tweelingzusje en mijn oudere zusje naar de boerderij, om aan te sterken. Ze hadden Bergen-Belsen overleefd. Mijn ouders en grootmoeder niet.
'Ze zijn na hun bevrijding in Trbitz gestorven aan vlektyfus. Het kamp Bergen-Belsen was in maart 1945 leeg gemaakt. Alle joden moesten op de trein, met onbekende bestemming. De Russen en Amerikanen zaten al overal. Na een omzwerving van twee weken werden ze in Trbitz door de Russen bevrijd. Mijn vader heeft daar tot het einde in het ziekenhuis gewerkt.
'Ik hoorde het van mijn zusjes, die zondag. Tante Jantje had het me niet willen vertellen. Als ik er naar vroeg, zei ze dat mijn ouders ernstig ziek waren. Ze wilde me sparen, en ik wilde het graag geloven. Maar diep in mijn hart wist ik: natuurlijk leven ze niet meer.
'Mijn vader was kuurarts in Karlovy Vary, in het huidige Tsjechi. Ik kom uit een ontwikkeld, joods-humanistisch georinteerd gezin, we werden opgevoed met de bijbel, Homerus en de Renaissance. In 1938 vluchtten mijn ouders naar Nederland. Ze wilden naar Amerika, maar dat is niet gelukt.
'De Duitsers dwongen ons in 1943 van Blaricum naar het getto in Amsterdam-Oost te verhuizen. We konden niet onderduiken. Via mijn grootvader, professor Ernst La Queur, genoten we bescherming: de Duitsers durfden niet aan hem en zijn familie te komen. Mits die familie geen onwelgevallige dingen zou doen - zoals onderduiken. Het was een wankel evenwicht, dat op 29 oktober 1943 werd verstoord. In het Rijksinstituut voor Oorlogsdocumentatie heeft mijn tweelingzusje daar onlangs bewijs van gevonden. Op die dag werd de bescherming voor de familie officieel opgeheven. Op 1 november zijn we opgepakt. Ze lieten er geen gras over groeien.
'Ik was ziek die dag, dat werd mijn redding. Op weg naar de Hollandse Schouwburg werd ik van mijn familie gescheiden. Uit de vrachtwagen gehaald, en opgenomen in het ziekenhuis De Joodse Invalide. Ik had niks bijzonders, maar mijn vader had, in een poging aan de Duitsers te ontsnappen, een bord op de deur geplakt met de mededeling dat we difterie hadden. Van mijn familie geloofden ze het niet, maar over mij twijfelden ze. De Duitsers, gesteld op orde, waren bang voor besmettelijke ziekten in de kampen. Je moest gezond de gaskamer in.
'De periode in het ziekenhuis is een lege bladzijde in mijn herinnering. Ik was alleen, had geen contact met mijn familie, maar wist dat ze het zwaar zouden krijgen. Mijn vader had ons voorbereid. Hij liet ons met rugzakken op om de tafel lopen.
'Het Amsterdamse verzet heeft me uit het ziekenhuis gehaald. Mijn grootvader, die de hele oorlog door de Duitsers met rust zou worden gelaten, zorgde voor financile steun. Ook mijn tante Maria Austria, die in het verzet zat, wist ervan. Op een dag kwam er een zuster die me vertelde dat er iemand voor me bij de uitgang stond, dat ik ''hallo tante'' moest zeggen en moest meelopen. Zo is het gegaan.
'Mijn pleegzusje zei over de expositie: ''Misschien k¢n je het verhaal ook nu pas vertellen.'' Daar zit wat in. Na de oorlog wilde je jezelf vinden, je leven opbouwen. Ik groeide op bij een oom en tante, ging eerst studeren en later les geven aan de Rietveld Academie, kreeg erkenning voor mijn werk, exposeerde in onder meer het Stedelijk en de Barbican Art Gallery. Ik had kinderen die ik niet met mijn achtergrond wilde belasten. Maar nu ik ouder ben, zie ik dat je nooit vrij komt van de joodse cultuur en geschiedenis, en dat dat ook niet hoeft.
'Er is een gedicht van Paul Celan waarin dat dillema prachtig wordt uitgedrukt. Het is een van de gedichten waarbij ik litho's heb gemaakt, en die nu in het Etty Hillesum Centrum in Deventer gexposeerd worden:
Wurfscheibe, mit
Vorgesichten besternt
wirf dich
aus dir hinaus

'Dat woord ''Vorgesichten'' is heel plastisch. Je kunt het ook lezen als Vorgeschichten, voorgeschiedenis. Celan bouwt meerdere dimensies in de Duitse taal, zoals een beeldhouwer.
'Dat het misschien lang heeft geduurd voordat ik voor mijn geschiedenis wilde uitkomen, kan ook met de onderduikervaring te maken hebben. Als je moet onderduiken, mag je niet zijn wie je bent. Je past je aan, als kind, maar later blijkt het een traumatische ervaring: waarom mocht je er niet zijn? Die ervaring blijf je met je meedragen. Ik kon moeilijk op de voorgrond treden, was niet gewend aandacht te vragen. Je bent je onbevangenheid kwijt.
'Ik heb me nooit kunnen wortelen, ook niet in de kunstwereld. Ik ben een grensbewoner, voel me op mijn gemak wanneer ik op grenzen balanceer. Ik studeerde af in keramiek, maar ontdekte al snel dat ik me niet voldoende kon uitdrukken in serviezen en vazen. Ik ging abstracte beelden maken, met behulp van de keramische techniek. Dat was vrij uitzonderlijk toen.
'Van esthetische voorschriften heb ik me nooit iets aangetrokken. Ik speel met combinaties van glas en keramiek, of van glas en papier, probeer de specifieke eigenschappen van verschillende materialen uit te buiten; ze zo te vormen en te componeren dat er iets eigens, bijzonders komt te staan.
'Mijn werk is moeilijk bij een groep of stijl onder te brengen. Er is daarom, ondanks de museale erkenning, nooit echt veel belangstelling van de media voor geweest. Ik kan me er niet echt druk om maken. Ik werk, doe wat ik moet doen, dat is het belangrijkste.
'Ik kan met een rustig gevoel op het verleden terug kijken. Natuurlijk is er woede, verbijstering, maar ik ben uiteindelijk maar een van de miljoenen met een dergelijke geschiedenis. Kijk maar naar Bosni.
'Mijn verhaal is dat ermee te leven valt, als je geluk hebt. Ik heb het geluk gehad dat ik mijn vertrouwen in mensen niet ben kwijtgeraakt. Het enorme geluk dat ik in de schoot van die familie ben geworpen.'
Labyrint. Bergkerk Deventer, tot en met 31 maart.
De litho's van Helly Oestreicher zijn tot en met 12 maart te zien in het Etty Hillesum Centrum in Deventer.
Op 16 februari om 12 uur houdt Helly Oestreicher een lezing over haar werk in het Etty Hillesum Centrum in Deventer.

Foto
	Helly Oestreicher in haar labyrint in de Bergkerk. FOTO MARCEL MOLLE - DE VOLKSKRANT

