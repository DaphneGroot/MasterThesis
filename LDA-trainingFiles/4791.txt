	De tuin van God
	TOEN ADAM VAN de appel had gegeten en de Here God hem uit de hof van Eden wegstuurde, gingen hij en zijn vrouw huiverend en met gebogen hoofd door de lage poort van het Paradijs. En opdat niemand zou terugkeren naar de boom des levens nam de Here God om de poort te bewaken uit zijn hemelse hof een van de aartsengelen die, kaarsrecht, met een zwaard van vuur in zijn handen de wacht hield.
Aan zijn voeten zag hij de Slang voorbijgaan die zich tot in eeuwigheid moet voortslepen over zijn buik en aarde eten; en werkelijk, zoals het zich daar voortbewoog in het stof van de weg was het maar een armzalig dier. De engel zag het lange, lange tijd rechtdoor gaan en vervolgens verdwijnen in het vlakke gras.
Nu voelde de engel zich opeens volkomen alleen. Overdag ging het nog. Maar de nacht was iets dat hem geheel vreemd was: hij miste het grote, eeuwige Licht en het goddelijk gezang uit het echte Paradijs. Alleen zijn zwaard schitterde in de nacht en het wit van de engel tekende zich af tegen de schaduwen van de bomen: laurierbomen, eiken, olmen, steeneiken, in de bodemloze stilte van de hof van Eden.
Niemand kwam proberen de tuin van God binnen te gaan en de boom te gaan zien die eeuwig leven schenkt en kennis omtrent alles. Ten slotte liet de engel het grote zwaard van vuur, dat alles in zijn omgeving in een verblindend licht zette, ergens in een hoek liggen.
De tuin was omgeven door een lage geelstenen muur die door de zon in gouden gloed werd gezet, waar het gras een plaatsje zocht en waar de hitte van de namiddag een plezierige warmte gaf onder je hand. Zijn vergeefse waken moe ging de engel er op een avond op zitten en nauwelijks zat hij daar of hij voelde een grote lieflijkheid in zich opkomen, een diepe vrede. Een lichte wind wiegde de zware takken heen en weer. Op de grond lagen de eerste dorre bladeren en de engel bedacht hoe kostbaar die andere waren, die groene, die nog levend waren. Op de warme stenen liepen mieren, beladen met graankorrels en strootjes; hun holletje was uitgegraven tussen twee stenen.
De engel bedacht dat daar vast het Paradijs van de mieren was. Maar de mieren bekommerden zich nauwelijks om hem, ook niet om het zwaard dat hij had laten vallen. Toch gaf het geluk van de mieren, dat veilige, welbeschutte huis waarin allerlei granen voor de winter lagen opgetast, hem een aangenaam gevoel. Hij schepte er vreugde in om in gedachten het behaaglijke paradijs van het mierenvolkje te zien, warmte, licht en lekker eten, wanneer de winter zou zijn ingevallen met kou en sneeuw. Want al stond men aan het begin van de wereld, na de zondeval voorvoelde alles wat dier was en zelfs hij, al was hij ook een engel van God, de winter die op handen was.
De engel bracht hele avonden door met zijn vrienden van de muur. En 's morgens kreeg hij nieuwe vrienden. Geleidelijk aan werd het vuur van het zwaard minder; hoe meer het doofde, des te dichter kwamen de vogeltjes bij de witte engel die op de muur zat, tegen de lage poort leunde of zomaar languit in het gras op de grond lag. Eerst kwamen ze, heel hoog in de takken, zonder iets te zeggen, met gebogen kopjes naar hem kijken, met van die glimoogjes die op meer dan twintig pas afstand een maskorrel zien; vervolgens daalden ze af van tak tot tak en toen ze zagen dat hij niet bewoog, dat hij niets deed en dat zijn witte glans hun oogjes niet te veel deed knipperen, kwamen ze nog dichter bij hem.
Zij kwamen op de grond om hem heen springen, wiekten naar een lage tak terug, zongen, dansten en maakten de hele dag de uitbundigste muziek voor hem.
Hun gezang, dat nieuw was voor hem, zo vrolijk, zo levendig, zo speels, was voor zijn oren wat een groot glas bronwater betekent voor de tong van een dorstige. In het grote Paradijs lijkt het gezang uit God te stromen en de hemelse zanger is slechts een spiegel die de Heer zijn eigen beeld terugzendt; hier, bij het horen van het vogelgezang, had hij het gevoel van een muziek die uit zijn eigen wezen was voortgekomen en sprankelend opgestegen. En hij putte er liefde uit voor het geschapene.
Op dat moment was het alsof zijn ogen zojuist waren opengegaan. Hij zag de kleur van de wereld, ervoer het gewicht van een boom die zich in de lucht verheft, en voelde onder zijn hand de ronding van de muur van de hof. Hij zag het dichte goud dat op de vijg parelt, en had zin hem te betasten. En het was alsof de honing van het goddelijk woord op zijn tong was uitgegoten en tot in zijn hart neerdaalde. Geen vliegende engel had voor hem de waarde van een tortelduif; en de grote wolken, verblindend in het zonlicht, leken hem even majesteitelijk als de troon van God. Hij kreeg de smaak te pakken van de moerbeien, de watermeloen, de peer die smelt in de mond, de druif die men lachend van de tros plukt.
Zwijgend staande in een morgenstond die iedere dag opnieuw de grote ontroering over de Schepping teweegbracht, bracht hij ochtenden lang door met kijken naar de logge vlucht van de eerste bij, terwijl zij gretig neerstreek in het hart van een lelie. De zon die laag over de aarde stond, maakte de schaduw van de natte struiken langer. Het was die eenzame bij in het licht, in een eindeloze stilte, die het licht schiep, die de stilte weefde met haar gegons.
Langzamerhand kreeg de poort van de gewijde hof een gouden kleur onder de duistere hoogte van de boomkruin die benauwend op hem drukte. Koel was de steen van de drempel en de engel ging zitten. V¢¢r hem, in het lage licht dat over de berg scheerde, strekte de wereld zich uit als een jonge woestijn. Een vogel streek neer op een lage tak en was zo weer weg; de tak wiegde lang na in de lucht als herinnering aan dat leven dat daar in een flits was langs gekomen.
Zonnen, ochtendstond na ochtendstond, nachten gingen voorbij. Niemand kwam de vrede van die eenzame plek verstoren. De engel beleefde, alleen, dat geheel nieuwe leven en het zwaard sliep in een hoek waar het diende tot bruggetje voor de mieren. Maar op een heel warme dag, in de namiddag die zwaar was van stilte en vliegen, meende de slaperige engel een stap te horen op het mos en de droge bladeren van de laurierboom. Een oude man met wit haar en een mager gezicht dat overwoekerd was door een baard, naderde de heilige hof met de onzekere tred van iemand die zich nauwelijks een weg van vroeger herinnert. Hij ging voort als verdoold bij het najagen van een droom. Hij zag de engel niet. Hij liep maar.
De engel sloeg hem lange tijd gade met dezelfde blik waarmee hij het gekrioel van de mieren volgde. Hij keek zo lang naar hem dat hij vergat om hem tegen te houden; hij liet het zwaard van vuur in het gras en de roest vallen en, zonder het te beseffen, zag hij de man ten slotte nog slechts op zijn rug, een lage, magere en kromme rug; de man die daar voortging, angstig, over het pad vol gras en doornen die zijn kuiten openhaalden. Hij was de ronde poort al twintig passen voorbij toen de engel voorzichtig overeind kwam en hem volgde.
Het was duidelijk dat de oude man niet meer wist waar hij was. Hij was het spoor bijster. Hij ging voort, bleef dan staan omdat er een es midden in een laan was opgedoemd, keerde terug op zijn weg, speurde naar alle kanten om te zoeken naar zijn voetstappen van weleer. Dan veerde hij weer op, alsof hij plotseling zeker was van zichzelf, om vervolgens weer te blijven staan. Hij mompelde binnensmonds onduidelijke woorden. Hij leek iets te zoeken. Een boom misschien, een eik die een heel verleden voor hem zou oproepen; een grasveld waar hij in zijn geest een heel stuk van zijn leven had kunnen terugzien; een zijpad waar hij weer zijn eigen voetstappen zou kunnen volgen. Maar geen enkele boom gaf hem het beeld terug van de oude vijgenboom; open plekken zag hij niet: het gras, de doornen, de heideplanten, de bomen, de slingerplanten hadden alles in bezit genomen; en de paden, ach arme, die waren er genoeg, maar alleen die welke hij zelf met handen en voeten maakte.
De engel volgde hem, voorzichtig lopend, als een onzichtbare en trouwe schaduw. Soms bleef de man staan, de engel ook, een en al oor. Met kijken alleen kon hij niet meer volstaan. Hij kende nu het gezang van de vogels, van de kikkers en de krekels. Maar hij had geen idee van de taal van die vreemde soort die gevormd was door de hand van God. Hij was er bang voor, alsof hij daar een of andere weerklank in zou vinden van de allerhoogste Stem.
Toch wilde hij erachter komen. Twintig maal praatte de man binnensmonds zonder dat de engel kon onderscheiden wat die taal nu eigenlijk inhield. Zij kwamen weer bij het beginpunt uit en daar leek de oude man verloren. Op een moment keerde hij zich om alsof hij iemand achter zijn rug had gevoeld. En de engel, verborgen achter een mastiekstruik, zag dat mistig gekleurde gelaat met lange groeven die van zijn ogen naar zijn baard afliepen en, in die groeven, zag hij iets als regendruppels stromen, met die zijdeachtige glans van de regenboog in de morgendauw; en de engel was er heel verbaasd over omdat hij evenmin wist wat een traan is als wat ongeluk kan zijn.
Plotseling ving hij ten slotte een woord op. Hij was er verbijsterd over. Want in dezelfde taal waarmee God Hemel, Aarde, Machten en Heerschappijen bestuurt, sprak de man zulke doodeenvoudige, zulke stamelende zinnen, niet te geloven: 'Ik dacht toch echt dat het daar was. . .', 'in mijn gedachten was hij groter', 'en toch was hier echt de tuin van God', 'de boom. . . waar is de boom?. . .' Weer rolden er heldere druppels langs de groeven van het oude gezicht. De man nam de weg terug waarlangs hij was gekomen, boog het hoofd onder de ronde poort en verdween in het niet door het hoge gras, zoals eens de slang was weggegaan.
De engel was weer alleen. Eenzamer dan ooit. De mieren deden hem niets meer, noch de bijen, noch de vogels in hun spel. Hij zocht wat de man was komen zoeken in de hof, maar vond het niet. Lange tijd bleef hij stil en in gedachten verzonken. Hij zag de schaduwen hun ronden doen en de zon ondergaan. De nacht kwam, glinsterend van sterren; hij kreeg weer heimwee naar het Paradijs. De volgende dag, toen het daglicht de toppen van de bomen in gulden gloed zette, kwam de vreemde voorbijganger weer in zijn gedachten terug. En hij voelde dat het nooit meer nodig zou zijn om de lage poort van de hof te bewaken.
Niemand zou ooit meer die plek opnieuw betreden. Bij nieuwe maan kon het gras opgroeien; lange lianen van de wilde clematis zouden als slangen door de takken kruipen; weldra zouden er geen paden meer te zien zijn. Hele stukken grond zouden overdekt zijn met dode bladeren en altijd zou er uit die aarde, trouw aan de roep van de sterren, een jong, nutteloos en niet in te perken leven spruiten dat de herinnering kwijt was aan de langzame stappen van de Eeuwige en aan dat arme geluk dat de engel beleefd had in zijn schaduw en dat voor altijd was vervlogen. Nu was het zwaard voor eeuwig overgeleverd aan de schaduw en aan de roest, totdat het zou vergaan in het vocht van het gras en gelijk worden aan de lemen aarde.
Op een avond steeg de engel weer loodrecht op in de lucht. Hij zag die wereld waarin hij een vreemd leven had ontdekt kleiner worden, die wereld waar hij bijna de herinnering aan het grote Paradijs totaal was kwijtgeraakt. Tussen de wolken door zag hij, in een nevel die dichter werd naarmate hij steeg, de aarde zoals de bodem van de zee te zien is door het water heen: een versteende zandmassa, bedekt met groenachtig mos, daar roerloos wachtend op een of andere onwaarschijnlijke toekomst.
Al gauw zag hij niets meer. De aarde verwijderde zich. De flauwe herinnering aan de mieren vervluchtigde het allereerst als een dunne rook. Het getjilp van de vogels verdween, hun gedans, het zachte wiegen van een eenzame tak, de schaduw van een laurierboom, het gegons van een bij en zelfs het beeld van de schaduw van de struiken die door de rood kleurende zon van de dageraad over het vlakke gras wordt uitgespreid en lang gerekt. Dat alles loste op in zijn ziel die plotseling werd vervuld van een grote vrede.
Hij zag niets meer. Hij hoorde niets meer. Iedere herinnering was als vervlogen. Hij verwachtte niets meer. Wat viel er nog te verwachten? Hij baadde in een totale afwezigheid, transparant als de lucht, diep als de verten van de hemel, eindeloos als de eeuwigheid. Het 'Lux perpetua' scheen voor hem.
Uit het Occitaans vertaald door Tanneke E. Ubbink.

Foto
	De verdrijving uit het paradijs. Fresco van Masaccio (omstreeks 1427) in Florence.

