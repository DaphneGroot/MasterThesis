	Duitse politicoloog Claus Offe ontmaskert de leugen van de vrije markt    'Wie te hard moet werken, wordt dom'
	Van onze verslaggever
Peter Giesen

AMSTERDAM
Elke werknemer moet een 'verlofrekening' krijgen. Gedurende zijn arbeidzame leven mag hij in totaal tien jaar verlof nemen tegen een vergoeding van een kleine tweeduizend gulden per maand. Het mes snijdt aan twee kanten, zegt de Duitse politicoloog Claus Offe. De werknemer kan zich wijden aan zorg, scholing of bijkomen van een gejaagd bestaan. Zijn plaats kan worden ingenomen door een werkloze, die nieuwe kansen op de arbeidsmarkt krijgt.
'Het klinkt misschien een beetje utopisch', zegt Offe. 'Maar het neoliberalisme is evenzeer een utopie. Het is gewoonweg een leugen dat problemen als werkloosheid en de groeiende kloof tussen arm en rijk kunnen worden opgelost door de vrije markt. De keuze is dus niet tussen neoliberaal realisme en een linkse utopie, maar tussen twee utopien.' Offe is een van de ongeveer honderd wetenschappers uit achttien landen die deze week in Amsterdam zijn voor een seminar over 'linkse alternatieven voor het neoliberalisme'.
Het neoliberalisme is een dominante ideologie geworden, stellen de academici vast. Zelfs in sociaal-democratische partijen die electoraal lonken naar de middengroepen. De gevolgen daarvan zijn desastreus, vinden zij. Terwijl de topsalarissen stijgen, lijkt een groeiende onderklasse tot werkloosheid gedoemd. Door flexibilisering en permanente reorganisatiedrang wordt de positie van werknemers, inclusief de goed betaalde, steeds onzekerder. En vanuit ecologisch perspectief is de fixatie op economische groei al helemaal rampzalig.
Vandaag wordt in De Balie in Amsterdam een manifest gepresenteerd, waarin prominente intellectuelen de sociaal-democratie oproepen tot het voeren van een daadwerkelijk linkse koers. Ondertekenaars zijn onder anderen Claus Offe, de Franse socioloog Pierre Bourdieu en de Nederlandse socioloog Abram de Swaan. Vaak wordt de crisis van links verklaard door een gebrek aan ideen. Dat is onjuist, zegt Claus Offe. Ideen zijn er genoeg. Alleen al door zoiets simpels als hogere belastingen kan de kloof tussen arm en rijk worden verkleind. Het probleem is de kiezer. De massa bestaat niet meer uit proletarirs die strijden voor verbetering van hun eigen lot. Tegenwoordig bestaat die massa veeleer uit funshoppende vertegenwoordigers van de middenklasse.
'De moeilijkheid van links is dat het individuele offers vraagt voor het collectieve welzijn. Maar socialistische mensen zijn in hun eigen leven vaak helemaal niet zo socialistisch. Ze denken ook aan hun eigenbelang. Die kloof probeert links meestal te overbruggen door te moraliseren', zegt Offe.
De traditionele arbeidersbeweging vroeg om solidariteit met mensen uit eigen kring: andere arbeiders met wie een gemeenschappelijke cultuur werd gedeeld. Moderne solidariteit is veeleisender: zij moet worden opgebracht voor onbekenden, die vaak uit een heel andere cultuur komen. 'Iemand uit de Upper West Side in New York voelt meer verwantschap met iemand in het zestiende arrondissement van Parijs dan met een inwoner van de South Bronx, een paar kilometer verderop. Het zijn gescheiden werelden, met eigen scholen, winkels en gewoonten', zegt Offe. Daarom denkt Offe over plannen die niet alleen financile offers vergen, maar waarvoor de middenklasse ook iets terugkrijgt.
De mogelijkheid om in totaal tien jaar verlof op te nemen, is zo'n plan, denkt hij. 'Je doet het niet alleen voor anderen, maar ook voor je zelf. Ik denk dat voor veel mensen aantrekkelijk is om een tijdje verlof te nemen. Om voor je kinderen of je ouders te zorgen, om je bij te scholen, of als ontspanning. Ik ken een vrouw die graag wil stoppen met roken. Het lukt alleen niet, omdat ze op het werk te veel stress heeft. Met een halfjaartje verlof zou ze van het roken af zijn. Er zijn veel mensen die genoeg hebben van hun baan, ook omdat werk steeds veeleisender wordt. Wie te hard moet werken, wordt dom en onbeschaafd. Hij heeft geen tijd meer om de krant te lezen en zijn sociale contacten te onderhouden.'
Is dit niet erg optimistisch? Welke consument zal vrijwillig zijn inkomen decimeren? 'Veel mensen hebben een werkende partner, en je kunt er ook voor sparen. Natuurlijk is het allemaal niet zo eenvoudig, maar ik geloof wel dat veel mensen het consumentisme zat zijn. Al die rotzooi, die impulsaankopen die je eigenlijk alleen maar doet omdat je te druk bent om na te denken wat je cht nodig hebt', zegt Offe.
De werkloosheid kan slechts worden bestreden door het aantal beschikbare werknemers te verminderen, is zijn overtuiging. Behalve door rotatie via verlof kan dat ook gebeuren door mensen vrij te stellen van arbeid. 'Ik denk aan mensen die voor anderen zorgen of die nuttige activiteiten ondernemen, bijvoorbeeld op cultureel of ecologisch gebied. Het kunnen heel simpele dingen zijn. Iemand die een voetbalteam traint, levert een belangrijke bijdrage aan het leven in zijn buurt.'
Het alternatief voor verkleining van het arbeidsaanbod is vergroting van de vraag naar arbeid. Deze optie is in de politiek aanzienlijk populairder. In Nederland en Duitsland pleiten politici voor een verlaging van het minimumloon, waardoor lager opgeleiden weer aantrekkelijk worden voor werkgevers. Met een aanvullende uitkering zouden zij toch kunnen rondkomen.
Offe ziet er niets in. 'Ten eerste worden werkgevers verleid om regulier werk te verruilen voor gesubsidieerd werk. Het is erg moeilijk te controleren als een klein bedrijfje zegt dat het geen minimumloon kan betalen. Maar bovendien: met lage lonen maak je onaantrekkelijk, vernederend werk weer mogelijk. Dat zie je heel duidelijk in Amerika. In de supermarkt heb je mensen die alleen maar jouw tas inpakken. Of die je tafel opruimen in de cafetaria. Ik vind het bijna immoreel om zo'n klasse van persoonlijke bedienden te creren. Dat soort klusjes moet je gewoon zelf doen. Het is beter om een nuttige vrijwilliger te zijn dan een ongeschoolde werknemer zonder enig perspectief.'
Maar in de zorgsector, bijvoorbeeld in verpleeghuizen of thuishulp, is toch veel nuttig ongeschoold te werk te doen? Offe: 'Zorg is buitengewoon veeleisend. Ik vind het verkeerd om zoiets belangrijks over te laten aan de slechtst betaalde werknemers. Het salaris is toch een symbool van maatschappelijke waardering. Hoeveel toewijding en arbeidsvreugde mag je verwachten van mensen die jaar in jaar uit hetzelfde werk doen voor zeer weinig geld?'

Foto
	Politicoloog Claus Offe. FOTO XANDER REMKES

