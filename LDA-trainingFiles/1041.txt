	Zwitserse minister biedt WJC zijn excuses aan
	AP, Reuter
BERN
De Zwitserse minister Jean-Pascal Delamuraz heeft zijn excuses aangeboden aan het Joods Wereldcongres (WJC) voor opmerkingen die hij eind vorig jaar als bondspresident maakte over joodse schadeclaims. Delamuraz schrijft WJC-president Edgar Bronfman dat hij 'veel spijt heeft dat ik uw gevoelens heb gekwetst, alsmede die van de hele joodse gemeenschap'.
Delamuraz had de oproep van het Joods Wereldcongres om een fonds voor holocaust-slachtoffers uit Zwitserse 'slapende bankrekeningen' te stichten betiteld als 'afpersing' en 'chantage'. De minister schrijft nu dat zijn opmerking was gebaseerd op foutieve informatie.

