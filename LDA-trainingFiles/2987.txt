	Rijksmuseum mag uitleenverbod van Hoge Raad negeren
	
ANP
AMSTERDAM
Het Rijksprentenkabinet, een onderdeel van het Rijksmuseum, mag de in 1935 van Fran√ßois Waller geerfde prentencollectie uitlenen, hoewel Waller destijds bedong dat dit niet zou gebeuren.
Het gaat om een verzameling van zevenduizend zogenoemde 'centsprenten' uit de zeventiende tot de negentiende eeuw. De prenten, die op een goedkope wijze voor het 'gewone volk' werden gereproduceerd, geven een schat aan informatie over zeden en gewoonten in vroeger tijden.
De Hoge Raad heeft deze week ingestemd met een verzoek van de Staat om wijziging van het beding waaronder de kinderloos gestorven Waller zijn verzameling naliet. Waller, ooit zelf werkzaam in het Rijksmuseum en ook in het Mauritshuis, vreesde schade aan zijn collectie door uitlening.
Maar die gevaren zijn naar het oordeel van de Hoge Raad geweken door de moderne technieken en de grote voorzichtigheid die tegenwoordig worden toegepast. Waller was misschien ook bezorgd omdat de centsprenten destijds laag werden aangeschreven.
Het Rijksprentenkabinet mag alleen uitlenen aan collega-instellingen die aan alle veiligheidseisen op het gebied van bewaren en onderhoud van kunstwerken voldoen, aldus de uitspraak van de Hoge Raad.
Het hoogste rechtscollege in het Nederland is ervan overtuigd dat het Rijksprentenkabinet 'stringente en gedetailleerde normen hanteert ten aanzien van de omstandigheden waaronder objecten als de onderhavige in bruikleen worden afgestaan'.
De Hoge Raad oordeelde verder dat het uitsluitend bewaren van de collectie in het Rijksprentenkabinet niet in het algemeen belang is. Het Rijksprentenkabinet wil de centsprenten in binnen- en buitenland meer aandacht geven en dat is iets wat wel als algemeen belang kan worden aangemerkt.
Handhaving van het beding van Waller zou daar juist haaks op staan.

