	Strubbelingen over nieuwe gevel Tuschinski
	Van onze verslaggever
Jaap Huisman

AMSTERDAM
De Franse architect Christian de Portzamparc is gevraagd de gevel van een nieuwe Tuschinski-bioscoop in Amsterdam te ontwerpen. Het betreft de locatie aan de Vijzelstraat, waarvoor drie nu dichtgespijkerde panden (geen monumenten) zullen moeten verdwijnen. De Fransman beperkt zich alleen tot de faade, het binnenwerk is van de Bloemendaalse architect George van Delft.
Tuschinski, in handen van het Franse concern Path, gaat uitbreiden van 13 naar 19 zalen. Daarvoor zullen rondom het oude jugendstil-gebouw allerlei panden bij de bioscoop worden betrokken, zoals de voormalige Nggerath-bioscoop en de etages boven de Hema aan de Reguliersbreestraat. Ofschoon de Hema deze winter verhuist naar het nieuwe winkelcentrum Kalvertoren bij de Munt, kan Tuschinski niet terecht in het oude warenhuis op de begane grond. De huurprijs daarvoor is veel te fors, zegt woordvoerder L. Nielsen.
De uitbreiding van Tuschinski verloopt niet zonder strubbelingen, en dat is nog zwak uitgedrukt, beaamt G. Schotte van de welstandscommissie. Aanvankelijk had Van Delft een haalbaarheidsonderzoek verricht, waarbij 'hij al iets vaag van een gevel had geschetst'. Schotte: 'Wij vreesden met grote vreze'.
Toen dat uitmondde in een definitief ontwerp kon dat niet de goedkeuring van de commissie wegdragen. 'Het was een quasi-high tech space frame, waarvan we dachten: je kunt daar dertig keer over praten en aan sleutelen maar dan wordt het nog niks.' Wethouder Stadig (Volkshuisvesting) had de mogelijkheid af te wijken van het advies van de welstandscommissie, maar zag daar vanaf toen de kritiek zo fel en unaniem was.
Path was vervolgens wel gedwongen uit te wijken naar een andere architect. De keus viel op de gerenommeerde De Portzamparc. Maar ook zijn 'vage' tekening, zegt Schotte, riep voornamelijk vragen op. 'Het is een plastisch gebeuren, met een verdwijntruc in de gevel', zo definieert Schotte het idee van De Portzamparc. Op zich gaat de commissie met die geleding akkoord, maar de Franse architect zal uitsluitsel moeten geven over 'materialisering' en 'detaillering'. 'We weten nog niet eens of en welke baksteen hij wil gebruiken.'
Van de welstandscommissie hoefde De Portzamparc niet per se een gebouw te maken dat harmonieert met de omgeving. 'Het mocht best een gebaar van deze tijd zijn, zoals het oude Tuschinski-theater dat in zijn tijd ook was.' Gisteren vergaderde de commissie opnieuw over het geval, nog zonder De Portzamparc.
Het is de eerste keer dat De Portzamparc iets bouwt in Nederland. Hij won enkele jaren geleden de prestigieuze internationale Pritzker-prijs voor architectuur en heeft in Frankrijk vooral faam gekregen dankzij de Cit de la Musique in Parijs en een opvallende kantoortoren boven het TGV-station van Lille. Path wilde met de naam van De Portzamparc pas naar buiten komen als de commissie haar goedkeuring had gegeven. Nielsen van Path: 'We wilden niet via de media druk uitoefenen om het ontwerp goedgekeurd te krijgen.'
Als Tuschinski mag bouwen, gebeurt dat vrij snel, dan zal Amsterdam in het bezit komen van de grootste 'multiplex'. De negentien zalen tellen dan vijfduizend stoelen, dat is 1750 meer dan de geplande multiplex in Amsterdam-Zuidoost. De Hema die door Tuschinski grotendeels wordt opgeslokt, zal daarvoor worden teruggebracht in oorspronkelijke stijl. Achter de gevelbeplating zit nog de authentieke faade van de Galeries Modernes, die daar tot begin jaren zeventig zat en gebouwd was in de stijl van Het Nieuwe Bouwen. Met die reconstructie heeft de welstandscommissie geen moeite.

Foto
	Ontwerp voor de gevel van Tuschinski aan de Vijzelstraat van Christian de Portzamparc.

