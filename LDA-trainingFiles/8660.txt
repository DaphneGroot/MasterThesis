Strenge vorst.
Strenge vorst is een term die gebruikt wordt binnen de meteorologie. Wanneer de temperatuur lager is dan -10,0 °C en ligt tussen -10,1 en -15,0 °C spreekt men van strenge vorst. Pas bij -15,1 °C is er sprake van zeer strenge vorst.
Nederland heeft gemiddeld per jaar tussen de 0 en de 5 nachten met strenge vorst (De Bilt: 3). In de zachte winters van 2006-2007 en 2007-2008 kwam in geen enkele nacht ergens in Nederland strenge vorst voor. De vroegste in De Bilt gemeten datum met strenge vorst was in 1921 op 29 november, toen de temperatuur daalde tot -14,4 °C. In februari 1956 werd in de Bilt 13 dagen lang aanhoudend strenge vorst gemeten. In januari 1942 werd in Groningen 16 dagen lang onafgebroken strenge vorst gemeten, het record van de 20e eeuw. De winter die alles bij elkaar de meeste dagen met strenge vorst had, was in de 20e eeuw die van 1962-1963. De laatste nacht waarin tot nu toe in De Bilt strenge vorst is gemeten was op 16 januari 2013, toen het -13,0 °C werd. In dezelfde nacht werd bij het KNMI-station in Herwijnen -18,0 °C gemeten, zeer strenge vorst. De meest recente datum van strenge vorst in Nederland was op 23 januari 2017 op Enschede Airport Twente, het werd er -10,8 °C.
