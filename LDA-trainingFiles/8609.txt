Samengesteld oog.
Een samengesteld oog of facetoog is een oogsoort die bij insecten en andere geleedpotigen voorkomt.
Het oog bestaat uit enige tientallen tot enige tienduizenden (bijvoorbeeld bij libellen) nagenoeg identieke lichtdetectors (ommatidium) die naast elkaar liggen en samen min of meer een gedeelte van een bol vormen.
Er zijn minstens twee verschillende soorten samengestelde ogen. In het ene type is ieder deeloogje voorzien van eigen lichtgevoelige cellen en is goed voor één pixel; in het andere kan licht dat door de lens van een deeloogje valt ook op de lichtgevoelige cellen vallen die bij een naastliggend deeloogje horen. Op deze wijze kan het insect zich een beeld vormen van dat gedeelte van de ruimte om zich heen waar de lichtopeningen van de afzonderlijke facetten van het oog naartoe wijzen.
De facetogen zijn vooral goed ontwikkeld bij insecten die op zicht jagen, en bij snelle vliegers die voldoende moeten kunnen zien om obstakels te ontwijken: libellen, vliegen en sommige soorten kevers.
Naast facetogen hebben veel insecten ook ocelli of enkelvoudige ogen waarvan de functie niet duidelijk is; voor de beeldvorming lijken ze in ieder geval vaak overbodig.
Links en rechts de facetogen en in het midden drie zwarte knopjes, de ocelli.
