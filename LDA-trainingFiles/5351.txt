	Ajax verhuurt Santos aan Atletico Mineiro
Marcio Santos, de Braziliaanse verdediger van Ajax, keert terug naar zijn geboorteland. Santos tekent zo goed als zeker een huurovereenkomst met Atletico Mineiro.
Volgens Ajax-penningmeester Van Os zijn de onderhandelingen met de club uit Belo Horizonte op een haar na afgerond. Santos begint op 15 januari bij zijn nieuwe club. Het huurcontract loopt tot eind juli.
De centrale verdediger kwam onder trainer Van Gaal nauwelijks aan spelen toe. Zijn laatste duel met Ajax was tegen PSV. Hij viel in en kreeg na negentien seconden de rode kaart. Santos staat sinds 1995 onder contract bij de Amsterdammers.

