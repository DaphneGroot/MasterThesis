	Spannende improvisaties in kleurrijke geluidsjungle
	MUZIEK The Jungle Warriors,
Bimhuis, Amsterdam, 3 november. Vervolg: Bimhuis, 17 november.
De smeltkroes van de jazz is zo langzamerhand een ketel geworden waar de hele wereld in past. Maandag waren er op het podium van het Bimhuis vier continenten vertegenwoordigd voor een avond swingend improviseren.
The Jungle Warriors, een min of meer vaste groep musici rond de Groningse gitarist Jan Kuiper, is van zichzelf al een gezelschap dat met West-Europese sensibiliteit jazz en funk uit Amerika laat samengaan met Afrikaanse ritmes. Dit keer was de mix nog mondialer doordat een van de gasten de Indiase zanger en harmonium-speler Ustad Mohammed Sayeed Khan was.
De jazz gaat tegenwoordig wel vaker winkelen bij de wereldmuziek. Soms voor wat exotische accessoires, soms voor een heel nieuw pak. Dat is niet alleen eigen aan het wezen van de jazz, die immers bij het ontstaan al Europese walsen en marsen en Latijns-Amerikaanse dansen in zich opgenomen heeft, het is ook nodig, wil het genre zich blijven ontwikkelen en de vitale band met de muzikale actualiteit behouden.
Daarom zijn projecten als dat van de Jungle Warriors zo interessant, vooral omdat het hier niet gaat om modieuze uiterlijkheden.
De opzet van de concerten, voorlopig om de andere maandag in het Bimhuis na een lange reeks succesvolle optredens in Groningen, is zo open dat alle deelnemers voor de wezenlijke kenmerken van hun stijl een plaats kunnen zoeken in het geheel. Want vooral de stukken waar de gasten een belangrijke rol in spelen zijn helemaal gemproviseerd: culturen die met elkaar jammen.
Hoewel Sayeed Khan zich soms zichtbaar afvroeg hoe hij zijn drones en kronkelende zanglijnen kon inpassen, en v¢¢r het concert liep te informeren wat de Westerse benaming was voor bepaalde noten op zijn toetsenbord, bleek hij uiteindelijk een karakteristiek element toe te kunnen voegen zonder veel in te leveren.
De avond begon met zijn soms galmende, soms scat-achtige stem in samenspraak met een Afrikaanse percussionist en de andere gast, Moussa 'Vieux' Kant uit Mali, die de n'goni bespeelde - een kora-achtige voorloper van de harp en de gitaar.
Het eerste wat opviel is dat beiden zich thuisvoelden op de verende ondergrond van de trommels. En hoewel er geen sprake was van harmonische beweging, daarop waren hun instrumenten niet berekend, speelden beiden een boeiend spel met ritmes, tegenritmes, cyclische variaties op bezwerende melodien, en subtiel gebruik van glijdende tonen en noten 'tussen de noten in'. In Kants vinnige, expressieve getokkel en zangerige glissando's klonk de oorsprong van de blues door.
Samen met de complete Jungle Warriors, onder wie vibrafonist Ben Gerritsen, trompettiste Saskia Laroo en saxofonist Jasper Blom, werden die stemmen en het ritmische web uitgebouwd tot een soms overvolle maar hete en kleurrijke geluidsjungle.
Er was ruimte voor solo's, maar ook spannend samenspel, intutief tastend naar het gemeenschappelijke, dat vaak gevonden werd. Zonder de gasten lag de nadruk meer op vooraf bedachte schema's, maar ook daarin zocht de jazz in highlife-riffs naar zijn Afrikaanse wortels.
De blazers kregen meer ruimte en vulden die in met veelal elektronische vervormde vegen en stoten, zodat er nog een toefje psychedelische jazzrock werd toegevoegd. Een intrigerende en vaak mooie avond, en als het niveau van de gasten zo hoog blijft zullen er nog vele volgen.
Frank van Herk

