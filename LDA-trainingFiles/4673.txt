	Kunstmatig Vlaams gedraaf in fabriekshal
	Menuet van Louis Paul Boon door Theatergroep Hollandia. Regie Johan Simons. In de voormalige Bruynzeelfabriek Zaandam t/m 6 juli.
De vrouw: 'Vorige keer toen ze in de autosloperij speelden, hebben we ook zo leuk gegeten. We zaten op een motorkap.'
De man: 'Welnee, tijdens de voorstelling zaten we op een motorkap, het eten was gewoon in de kantine.'
De fans van Theatergroep Hollandia verkneukelen zich iedere keer weer over welke locatie de groep dit keer voor ze bedacht heeft en waar er vooraf te eten valt.
Voor de nieuwe productie Menuet naar het boek van Louis Paul Boon is Hollandia neergestreken in de voormalige Bruynzeelfabriek in Zaandam. Wat heeft die locatie met Boon te maken? Het moet het uitzicht zijn over lege fabrieksgebouwen, over troosteloze stellages van buizen, leidingen en pijpen - het grauwbruine silhouet van wat ooit een levendige industrie moet zijn geweest. Dit is het land van roest en as waarop mensen woonden die droomden van verre oorden en liefdes van dichtbij.
Daarover schrijft Louis Paul Boon, over gewone mensen in hun gewone huisjes. De grote gevoelens zijn aan hen voorbij gegaan. In Menuet geldt dat voor het jonge echtpaar waarvan de man een sul is en de vrouw haar schouders eronder zet. De man werkt in de vrieskelder van een brouwerij, de vrouw is een eigen zaakje begonnen in zelfgemaakte kinderkleding. Om haar wat te helpen in het huishouden heeft ze een meisje van dertien in dienst genomen. Terwijl de man zich in zijn hobbykamer terugtrekt en vreemde berichtjes uit de krant knipt ('jong meisje naakt aan boom vastgebonden'), probeert de vrouw de moed erin te houden en ondekt het dienstertje haar seksualiteit.
Menuet gaat daar vooral over, over de ontluiking en de onderdrukking van seksualiteit. Ook hier toont Boon weer een obsessieve belangstelling voor heel jonge meisjes. Hij laat het meisje de overall van de man losknopen en zijn opgewonden geslacht strelen. Ach, dat meisje vindt het zelf ook best lekker, ze is er aan toe - dat lijkt Boon te willen zeggen. Eigenlijk zou iedereen die deze voorstelling ziet meteen daarna naar Vrijdag van Hugo Claus moeten om te weten wat er gebeurt als mannen hun poten niet thuis kunnen houden.
Hollandia houdt wl van Boon en van deze mensen die zo begripvol worden gespeeld door Peter Paul Muller en Elsie de Brauw als het echtpaar en Frieda Pittoors als de dienstmaagd van dertien. Voor wie in hun getob gelooft, is Menuet een droom van een voorstelling. Aan mij ging deze Vlaamse kermis, al dit gedraaf en gedoe volledig voorbij. De extraverte speelstijl die regisseur Johan Simons zijn spelers heeft opgelegd en die meestal zo mooi contrasteert met de aardse inhoud van Hollandia-voorstellingen, ontaardt hier in een verkeerd soort kunsttoneel.
Frieda Pittoors laat niet gewoon de borden stuk vallen maar ze zet ze eerst als een jongleur op haar hoofd. Peter Paul Muller speelt veilig achter bril en spencer het prototype van een Jan Hen. Het zijn onsympathieke, arme sloebers, wier zieleheil me geen ene moer kan schelen. Om te benadrukken dat het hier toch vooral om kunst gaat, heeft Peter van Bergen een geluidsdecor ontworpen met flarden muziek en vooral veel geplonk en gebonk. Het kunstmatige wordt versterkt doordat de personages niet in dialoog spreken, maar net zoals in het boek in monologen hun gedachten en fantasien verwoorden.
Het spel van Elsie de Brauw en het toneelbeeld van Leo de Nijs houden de verveling enigszins buiten de deur. De Brauw, gekleed in roze mantelpak en gouden schoentjes, houdt haar licht hysterische spel consequent vol en bespeelt feilloos talloze gemoedsstemmingen. Haar motoriek is om van te smullen, haar stemuithalen zijn dat ook. Hier is een actrice aan het werk die tegen de karikatuur aanschuurt en toch geloofwaardig blijft. Wonder boven wonder geeft zij deze avond ook nog enige humor mee.
Leo de Nijs heeft over de volle breedte van de Bruynzeelfabriek alle locaties die een mensenleven beheersen samengevat: de huiskamer, de keuken, de slaapkamer en de werkvloer. Er staan keukenstoeltjes zoals je ze alleen nog maar op rommelmarkten in Antwerpen ziet, en in het dressoir staat een Heilig Hart-beeld dat over ons allen waakt. Het is een decor waarin je zou willen rondsnuffelen zonder last te hebben van toneelspelers.
Tenslotte nog wat nuttige informatie voor de Hollandia-fans: het eten wordt opgediend in een schitterende fabriekshal met leuke bediening. Op de kaart onder meer waterzooi, lamsvlees met Lambiekbier en Vlaamse kazen.
Hein Janssen

