	Een oase in de woestijn van geldzucht
	IS ER een fijnere tijd dan de ijstijd? De heren Unox, Sonnema, Havekotte en Gasunie zullen zich nauwelijks betere dagen kunnen indenken en zelfs de fiscus komt handenwrijvend langs bij de ijsclubs die zowaar, met hun leger aan vrijwilligers, eens een winstje draaien.
De schaatswinter van vorst Angenent breekt alle records. Liefst 2,5 miljoen mensen - voorzichtige CBS-schatting - staan deze weken op de ijzers. Daar kan die andere volkssport, het voetbal, met zijn 1,1 miljoen geregistreerde beoefenaren, niet tegen op.
Ook de kijkcijfers van de Elfstedentocht, volgens lange-baancrack Veldkamp het ware schaatsen, blijken hoger dan dan die van het voetbal. Een week geleden zaten 11,2 miljoen kijkers voor de buis gekluisterd. Het voetbalrecord, van ver voor het Sport 7-echec, was 10,2 miljoen: bij de verloren halve finale van het Europees voetbalkampioenschap van 1992.
In die tijd werd bedacht dat de tv-rechten van voetbalwedstrijden toch wel een heleboel geld waard moesten zijn. De gevolgen van dat denken in miljaren zijn dit rampzalige voetbalseizoen merkbaar. In het bestuur van de Vereeniging De Friesche Elf Steden heeft de zendgemachtigden nog niet uitgenodigd hun uiterste bod te doen.
Het is het verschil tussen amateursport en profsport. De Elfstedentocht wordt ervaren als een oase in de woestijn van geldzucht die de sport steeds meer is gaan beheersen. Ook bij de race langs elf Friese steden is er sluikreclame merkbaar, maar het besluit van het bestuur om de infraroodcamera's van de NOS in de vroege uren van de wedstrijd te verbieden past in de opvatting van zuivere sport. De koplopers zouden te veel voordeel genieten van de koplampen en achterlichten van de tv-motoren.
De duisternis geeft de wedstrijd toch al extra cachet. Natuurlijk zou het mooi zijn als Philips het Slotermeer volledig in de schijnwerpers plaatst. Het was uitvaller Peter de Vries een lieve duit waard geweest, het had de knie van kanshebber Verduin een flinke optater bespaard en het had tientallen verdwaalde schaatsers gescheeld. Maar donkere uren horen bij de start, zoals keien bij Parijs -Roubaix.
De tradities van de Elfstedentocht zijn heilig. Daarbij past ook het stempelen. Het bracht ons de kostelijke affaire-Kleine - wie in Nederland had daar geen mening over? Die zaak speele de hele week zonder dat we de schaatser met een advocaat het gerechtsgebouw te Leeuwarden zagen binnenwandelen.
De Olympisch kampioen uit Kerkenveld reageerde onderkoeld op zijn diskwalificatie wegens het missen van de stempelpost, zoals we Ren√© Ruitenberg ook niet hebben horen klagen. Die had het bovendien te druk met winnen, in Avenhorn, Sluis en Elburg. Ook Kleine dook overal op, maar die kent zijn lot in het marathonpeloton: sleuren en nooit winnen.
Vandaag zal op de bestuursvergadering ongetwijfeld eerherstel volgen voor de als vijfde gefinishte Kleine. Zaterdag hanteerde wedstrijdleider Van der Ham, een strenge handbalscheidsrechter van origine, het eigenhandig geschreven reglement strak. Die regels zijn overigens niet zo verschrikkelijk duidelijk.
Zo zegt het reglement dat de stempelkaart bij de elf posten aangeboden moet worden. Volgens regelkenner Rein Jonker, de nummer twee van de tocht van '86 en ditmaal beste veteraan, staat evenwel nergens geschreven dat een stempel op de kaart hoort te staan. Volgens hem kan onder aanbieden ook worden verstaan het in een flits opsteken van de arm. Nog meer vraagtekens zijn er rond het halen van de elfde stempel, de Leeuwarder afdruk, in het hokje aan de Bonkevaart. Niemand van de topgeklasseerden schijnt dat te doen, meestal is dat fysiek onmogelijk.
In het voordeel van de passanten Kleine en Ruitenberg pleit ook de situatie in Hindeloopen. De post zou tweehonderd meter tevoren niet zijn aangegeven, de lichtjes in het hok waren niet ontstoken en rayonhoofd Bijker ging pas na het passeren van de eerste groep midden op de baan te staan om de rijders te attenderen op zijn stempelpost. Ook dat was te zien op televisie, net als het geval-Boukje Bron. Zij finishte op de Bonkevaart voor Jenita Smit, legde daarmee beslag op het brons, maar werd door de jury genegeerd.
Stempelpost Sneek was niet op televisie. De post was verplaatst naar het begin van de stad, ver van de camera. Daar zouden, zo ging het verhaal, de twee Henken (Van Benthem en Angenent) hun stempeltje hebben gemist. Het bleek een groot misverstand. De verhalen van verdwalen kort na Sneek en de slechte zichtbaarheid van die post waren gecombineerd tot het missen van de Sneker stempel. Mooi verhaal, glunderde Van Benthem in Baflo. 'Jammer voor jullie dat het niet klopt.'
De betovering van de Elfstedentocht heeft al met al langer geduurd dan voor mogelijk werd gehouden. Zelfs met de winnaar ziek tussen de lakens en met nog vijf gewonden in de Friese ziekenhuizen hield de feeststemming aan. Het relvrije evenement is van een andere categorie dan welke ook.
Peter Baars werd eind vorig jaar Nederlands marathonkampioen op kunstijs, maar kreeg pas deze week de burgemeester van zijn gemeente (Haarlemmermeer) aan de lijn om hem persoonlijk te feliciteren met zijn dertiende plaats in de Elfsteden. In dit schaatsgekke land kan niets tippen aan de Tocht der Tochten, met zijn heilig verklaarde kruisje.
Het lidmaatschap van de vereniging is daarom eeuwige trouw waard. Na de tocht werd zorglijk gedaan over het grote aantal ouderen. 'Grijze doorzetters veroveren de elf steden', kopte Trouw. Slechts 301 van de 16.372 deelnemers waren tussen de 18 en 25 jaar oud. Meer dan elfduizend waren ouder dan 40. Vijfduizend waren zelfs vijftigplussers.
In een (sport)wereld waarin jong zijn het grootste goed lijkt, is het een weldaad dat er een evenement is dat voorbehouden blijft aan mensen die de jaren des onderscheids hebben bereikt. Misschien moet er meer zorg zijn over de geringe - of ontbrekende? - deelname van medelanders. Want niets verenigt dit land zo sterk als een schaatstocht langs elf steden.
John Volkers

