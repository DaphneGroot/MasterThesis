	Rentree levensmiddelenautomaat in Utrecht
	Van onze verslaggever
AMSTERDAM
De levensmiddelenautomaat keert voorzichtig terug in Nederland. Vendex Foods heeft gisteren voorlopig voor de duur van een jaar één automaat geïnstalleerd in Utrecht, bij de Dagmarkt-vestiging in de Biltstraat. Het assortiment in de automaat in Utrecht omvat tweehonderd producten, variërend van melk, koffie en suiker tot kant-en-klaar-maaltijden.
In de jaren vijftig stierf de levensmiddelenautomaat een stille dood. Om te kunnen voldoen aan de groeiende wens bij consumenten om dag en nacht boodschappen te kunnen doen, grijpen de kruideniers nu terug naar de automaat.
'De supermarkt is nog steeds van acht uur 's avonds tot acht uur 's ochtends dicht. In die uren willen mensen ook nog hun vergeten boodschappen doen ', zegt een woordvoerder van Vendex. Voor de locatie in de Biltstraat is gekozen vanwege het grote aantal passanten - de straat is een doorgangsroute naar de binnenstad - en het grote aantal consumenten dat in de omgeving woont.
De verwachting is dat de automaat tot extra omzet zal leiden. Hoeveel precies is niet duidelijk maar, zegt de woordvoerder, het filiaal van Dagmarkt heeft een redelijke omzet en dan zal 1 procent extra door de automaat veel zijn.
Een probleem blijft de gevoeligheid voor vandalisme. Albert Heijn probeerde het enkele jaren geleden even in Haarlem en Zaandam. Maar de automaten in de Spaarnestad verdwenen vrij spoedig wegens vandalisme. 'Jammer, want de verkoop liep goed', aldus een woordvoerster.
Volgens Vendex draagt de keuze van de locatie ook bij aan het voorkomen van vernielingen. Juist vanwege het grote aantal passanten in de Biltstraat en het grote aantal omwonenden bestaat de hoop dat het met het vandalisme zal meevallen.
Volgens het Centraal Bureau Levensmiddelenhandel CBL wordt ook elders gedacht aan automatenverkoop, die de beperkingen van de winkelsluitingswet omzeilt. Onderzoek wees al in 1995 uit dat 30 procent van de consumenten zeer geporteerd was van deze manier van boodschappen doen, die voortkomt uit een groeiende behoefte aan gemak.
De proef van Vendex loopt voor een jaar en blijft beperkt tot een automaat. Daarna zal worden bekeken of het bij een experiment blijft of dat er bij andere filialen ook automaten zullen verschijnen.

