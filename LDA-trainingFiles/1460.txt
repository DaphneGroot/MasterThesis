	Automatiseerders liggen al wakker van nieuwe eeuw
	Het jaar 1997 is nog piepjong, maar tal van automatiseringsdeskundigen liggen al wakker van de eeuwwisseling. In de oudere computerprogramma's die over de hele wereld in gebruik zijn, wordt het jaar 2000 aangeduid met 00 en dus begrepen als het jaar 1900. Het weglaten van de eerste twee cijfers van het jaartal is indertijd gebeurd uit zuinigheid. 'Pak weg dertig jaar geleden was computergeheugen duur en elke positie die je kon besparen, bespaarde je', zegt Koos Besteman in Bankwereld, het tijdschrift voor medewerkers van ABN Amro.
Besteman is samen met zijn collega Neel van Erve verantwoordelijk voor de aanpassing van de computerprogramma's van de bank. Besteman schetst wat er over drie jaar zou kunnen gebeuren. 'Stel, een klant heeft op maandag 18 november een spaarrekening bij ons geopend. Over een jaar ontvangt hij rente. Wat doet het omputersysteem? Dat ziet: 18 november 1997. En 97 min 96 is één jaar rente. Maat wat gebeurt er over vier jaar, op 18 november 2000. Hetzelfde systeem pakt dan, als we niks zouden doen, 00 min 96 is -96. De klant moet dus 96 jaar rente aan de bank betalen.'
De dreigende chaos beperkt zich volgens Besteman niet tot bankrekeningen. 'Hetzelfde zou kunnen gelden voor liften. Met een beetje pech kom je vast te zitten..Idem dito bij beveligingsapparatuur, tourniquetdeuren, luchtbehandelingsinstallaties en noem maar op. Alles waar software en dus een chip in zit, zou jaar 2000-gevoelig kunnen zijn. Denk ook aan je magnetron en je video thuis...Alles wat mechanisch is en een datumaspect heeft, kan problemen opleveren. Het hoeft niet, het kán.
Het jaar 2000 brengt nóg een probleem met zich mee. Veel computersoftware ziet het jaar 2000 niet als een schrikkeljaar. Van Erve: 'Een schrikkeljaar is deelbaar door vier. Het is geen schrikkeljaar als het ook nog eens deelbaar is door 100, maar wel als het deelbaar is door 400. Die laatste regel is tamelijk onbekend en niet altijd opgenomen in onze programma's.' Dat heeft voor een bank tot gevolg dat spaar- en hypotheeksystemen een dag rente missen en dat kan aardig oplopen.

