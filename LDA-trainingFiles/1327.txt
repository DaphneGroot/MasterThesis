	Employ√©s reisbureaus krijgen aanslag fiscus na goedkoop reisje
	Van onze verslaggever
AMSTERDAM
Werknemers van luchtvaartconcerns als KLM en reisbureaus als Arke moeten voortaan belasting betalen over de goedkope reizen die zij dankzij hun werkgever kunnen maken. De nieuwe regel is een gevolg van de wijziging van de loonbelastingwet die op 1 januari is ingegaan.
Goedkoop reizen is gemeengoed in de reiswereld. KLM heeft een kortingsregeling waarbij het personeel voor 5 procent van het duurste economy class-tarief mag vliegen. Dat komt volgens een woordvoerder van KLM neer op een ticketprijs voor het personeel die ongeveer de helft lager ligt dan de marktprijs.
Ook 's lands grootste reisorganisatie, Travel Unie, de combinatie van Arke en Holland International, kent kortingsregelingen. Arke-werknemers krijgen een bepaald percentage korting op de reissom, personeel van Holland International mag een keer per jaar gratis vliegen. Het is de bedoeling dat er straks een regeling voor alle Travel Unie-werknemers gaat gelden.
Bij reisbureau D-Reizen, dat zich op goedkope vakanties richt, mag het personeel een keer per jaar tegen kostprijs reizen. Volgens een woordvoerder van D-Reizen kan in sommige gevallen een met een personeelskorting geboekte reis duurder uitvallen dan de prijs waarmee D-Reizen adverteert. Toch maken werknemers gebruik van de regeling, zegt de woordvoerder, bijvoorbeeld om zeker te zijn van een plek op de vakantiebestemming.
Het voordeel voor de werknemer van D-Reizen komt doorgaans neer op enkele tientjes, zegt de woordvoerder. Hij denkt dan ook niet dat onder het personeel veel bezorgdheid zal ontstaan over de actie van de fiscus.
Volgens de woordvoerder van de KLM bestaat nog onduidelijkheid over de nieuwe regeling. KLM heeft van de fiscus wel een aanzegging gekregen dat er een nieuwe regel op komst is, maar kent de precieze inhoud van de maatregel nog niet.
Volgens de nieuwe loonbelastingwet moet loon in natura belast worden naar de waarde die deze beloning in het economisch verkeer heeft. 'Maar wat is de waarde van een vlucht met korting als je geen garantie hebt dat je reis doorgaat?', vraagt de KLM-woordvoerder zich af. 'Zelfs bij last minute-vluchten heb je niet eens een gegarandeerde plaats.'

