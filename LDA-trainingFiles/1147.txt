	Amerikaanse Senaat zet Annan onder druk om VN te hervormen
	Van onze correspondent
Oscar Garschagen

WASHINGTON
De Amerikaanse Senaat zal pas overgaan tot betaling van achterstallige contributies aan de Verenigde Naties als de nieuwe secretaris-generaal Kofi Annan concrete, kostenverlagende en hervormende maatregelen neemt. De voorzitter van de senaatscommissie voor Buitenlandse Zaken, Jesse Helms, zal volgende week met wetsvoorstellen komen, waarin de criteria voor de hervorming zijn vastgelegd.
Aan deze 'strikte voorwaarden' zal voldaan moeten worden wil de Senaat aan president Clinton toestemming geven om de 1,3 miljard dollar aan achterstallige contributies te voldoen. Helms maakte tijdens het tweedaagse bezoek van Kofi Annan aan Washington duidelijk dat niet de president van de VS maar de Senaat over de uitgaven voor de Verenigde Naties beslist.
Volgens VN-functionarissen voelt Annan 'zich hoogst ongemakkelijk' met de criteria van Helms, waaraan de secretaris-generaal en de 184 andere lidstaten dan zouden moeten voldoen. Niettemin heeft Annan zonder de condities van Helms bij voorbaat te aanvaarden toegezegd nauw met de senaatscommissie voor Buitenlandse Zaken te zullen samenwerken. Dat is op zich al een uitzonderlijke ontwikkeling, omdat geen van de volksvertegenwoordigingen van de andere lidstaten rechtstreekse contacten met de secretaris-generaal onderhouden over het management van de VN.
Helms die al jarenlang een campagne voert tegen de Verenigde Naties constateerde dan ook tevreden dat Annan 'beter dan zijn voorgangers het Amerikaanse, tripartite systeem van regeren met drie gelijkwaardige machten begrijpt'. In het bijzijn van Annan gaf Helms een les Amerikanistiek: 'U bent nu op bezoek bij de afdeling die beschikt over de macht van de portemonnaie. Alleen het Congres kan fondsen ter beschikking stellen voor de activiteiten van de VN. Het is dus van groot belang en ook gepast dat wij van beide kanten de communicatiekanalen openen'.
Eerder op de dag bezocht Annan ook president Clinton, die opnieuw toezegde dat de VS hun schulden zullen betalen. 'We kunnen niet verwachten dat wij een leidersrol kunnen vervullen via de Verenigde Naties als wij niet aan onze verplichtingen voldoen', aldus Clinton die in de afgelopen vier jaar al vaker heeft beloofd dat de VS de schulden voldoen aan de op de rand van het bankroet verkerende organisatie.
Maar Clinton erkende ook dat niet hij, maar Helms in dit geval over de echte macht beschikt.
Washington rolde voor Annan de rode loper uit en prees tijdens diners en recepties de kwaliteiten van de Ghanese diplomaat. Annan oogstte een plechtige belofte van de president dat hij alles zou doen om een akkoord te bereiken met het Congres over de vereffening van de schulden, maar ontdekte ook hoe verdeeld het Amerikaanse Congres en het Witte Huis zijn. Alle vriendelijke woorden van Helms ten spijt, de problemen van Annan en de VN zijn daarmee nog lang niet opgelost.
Andere leden van de Veiligheidsraad - Groot-Brittannië, Frankrijk - invloedrijke leden van de Algemene Vergadering - Duitsland, India en Brazilië - hebben bij herhaling gezegd dat Amerika wettelijk verplicht is de schulden te betalen en dat een koppeling aan de hervormingen van de VN ongepast is. Als Helms zijn voornemen om de betaling van de contributie werkelijk afhankelijk maakt van het verlagen van het budget en het verkleinen van het ambtelijk apparaat dan zijn nieuwe conflicten onontkoombaar. Rechtstreekse inmenging van Helms wordt door andere lidstaten met argwaan bekeken.
De Europese Unie bijvoorbeeld is van mening dat de VN hervormd moeten worden met als inzet de organisaties doelmatiger en beter te maken. 'Hervorming van de VN gaat niet over het verlagen van de kosten, maar om het versterken en revitaliseren van de organisatie', aldus vrijdag gepubliceerde voorstellen van de EU. Als tijdelijk voorzitter van de EU zal minister Van Mierlo deze voorstellen dinsdag in New York bespreken met Annan. In essentie wil de EU dat een aantal diensten, afdelingen van het secretariaat en agentschappen in elkaar geschoven worden.
Annan zal na het bezoek van Van Mierlo naar Genève reizen waar hij hoogstwaarschijnlijk de benoeming van een nieuwe ondersecretaris-generaal voor vredesmissies - zijn oude functie - bekend zal maken. Verwacht wordt dat Annan op deze post een Fransman zal benoemen. In de laatste fase van de opvolgingsstrijd liet Frankrijk zijn bezwaren tegen Annan vallen zodat hij met unanieme steun van de Veiligheidsraad konden worden voorgedragen.
Blijkbaar is nu het tijdstip om Frankrijk daarvoor te belonen aangebroken. Als kandidaten worden genoemd Perrin de Brichambault, hoofd van de juridische dient van het Franse ministerie van Buitenlandse Zaken en Bernard Miyet, een Franse diplomaat in Genéve.

